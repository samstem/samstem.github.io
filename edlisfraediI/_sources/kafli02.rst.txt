Hreyfing í einni vídd
=====================

|image|

Einfaldasta hreyfingin er hreyfing eftir beinni línu. Hreyfing þar sem
bara er hægt að fara fram og aftur. Það er alltaf best að byrja fyrst að
skoða það sem er einfalt og reyna að skilja það. Svo er hægt að færa sig
yfir í flóknari tilfelli.

Færsla
------

Við könnumst öll við hreyfingu eftir línu. Við getum farið afturábak og
áfram. Ef við færum einhvern hlut eftir :math:`x`-ás frá punkti
:math:`x = 2 \,\text{cm}` yfir á :math:`x = 7 \,\text{cm}` þá höfum við
fært okkur um :math:`5\,\text{cm}` í jákvæða stefnu. Við skrifum það sem
:math:`7\,\text{cm}-  2\,\text{cm}= 5 \,\text{cm}`. Ef við hefðum hins
vegar fært hlutinn frá :math:`2\,\text{cm}` yfir í :math:`-3\,\text{cm}`
þá hefðum við færst um :math:`-5\,\text{cm}`. Þetta tilfelli myndum við
skrifa sem :math:`-3\,\text{cm}- 2\,\text{cm}= -5\,\text{cm}`.

Færsla, eins og nafnið gefur til kynna er stærð sem lýsir því hversu
mikið við höfum færst úr stað. Ef við táknum stöðu með bókstafnum
:math:`s`, þá getum við kallað færslu :math:`\Delta s` og fæslan frá
:math:`s_1` til :math:`s_2` er á skrifuð:

.. math::

   \begin{equation}
   \Delta s = s_2 - s_1
   \end{equation}

Sem sagt ef hlutur færist í þá átt sem :math:`s` stækkar þannig að
:math:`s_2` er stærra en :math:`s_1` þá er færslan jákvæð. Ef við
hluturinn færist í þá átt sem :math:`s` minnkar þá er færslan neikvæð.
Mikilvægt er að gera sér grein fyrir því að færsla hefur formerki.
Færsla er vigur. Það að við erum að skoða færslu í einni vídd gæti látið
mann halda að færsla væri bara tala en betra er að hugsa um færsluna sem
eitt hnit vigurs.

Skilgreining vigra í stærðfræði
~~~~~~~~~~~~~~~~~~~~~~~~~~~~~~~

Í stærðfræði er vigur oft skilgreindur sem munur á hnitum punkta.
Skilgreiningin er eitthvað á þessa átt: Ef punkturinn P hefur hnitin
:math:`(x_P; y_P)` og punturinn Q hefur hnitin :math:`(x_Q; y_Q)` þá er
vigurinn frá P til Q, :math:`\vec{PQ}`, skilgreindur samkvæmt:

.. math::

   \begin{equation}
   \overrightarrow{PQ} = \left( \begin{array}{c}{x_Q - x_P}\\{y_Q - y_P}\end{array}\right)  
   \end{equation}

Þetta er í raun skilgreiningin á færslu. Í þessum kafla ætlum við bara
að tala um hreyfingu eftir beinni línu og því höfum við bara eitt hnit.
Við gætum t.d. hugsað okkur að það sé :math:`x` - hnit. Þá er færslan
frá :math:`x_1` til :math:`x_2` nákvæmlega:

.. math:: \Delta x =  \overrightarrow{x_1x_2} = x_2 - x_1

.

Í stærðfræðinni eru hnitin á punktunum einingalaus. Ekki er verið að
tala um lengdir eins og hjá okkur og því á skilgreining þeirra við um
fleira en færslu. Við sjáum þó greinilega að færsla er vigur og því þarf
alltaf að huga að stefnu færslunnar.

Tími
----

Tíminn líður áfram. Þegar við erum að skoða tvær mismunandi stöður
hlutar, þá er alltaf hægt að treysta því að hluturinn er fyrst í annarri
stöðunni og svo seinna í hinni. Oftast merkjum við stöðurnar með 1 og 2
og þá er eðlilegt að kalla þá stöðu sem hluturinn er fyrst í :math:`s_1`
og þá stöðu sem hluturinn er seinna í :math:`s_2`. Þetta er þó alltaf
bara val. Það er hefð að *tímabil* séu jákvæð. Það þýðir bara að tímabil
er alltaf skilgreint sem seinni tíminn - fyrri tíminn. Þ.e.
:math:`t_2 - t_1`. Við getum á sama hátt og fyrir :math:`s` skilgreint
:math:`\Delta t = t_2 - t_1`.

Meðalhraði
----------

Ef 300 km eru eknir á 5,0 klst þá vitum við að meðalhraðinn er
60 km/klst. Hvernig fáum við það? Ef 326 km eru eknir á 6,0 klst hver er
þá meðalhraðinn? Svar 54 km/klst.

Hraði er hugtak sem við teljum okkur skilja. Hraði sinnum tími er
vegalengd, vegalengd deild með tíma er hraði. Þetta þarf þó að
skilgreina á nákvæman hátt til þess að hægt sé að halda áfram og nota
hugtakið við flóknari og flóknari aðstæður.

Við skulum byrja með því að skilgreina meðalhraða nokkurn vegin eins og
við sáum hér að ofan en hugsum okkur að :math:`\vec{s}` sé stöðuvigur
punkts:

.. math::

   \begin{equation}
   \vec{v}_{m} = \frac{\vec{s}_2 -\vec{s}_1}{t_2 - t_1} = \frac{\Delta\vec{ s}}{\Delta t}
   \end{equation}

Hraði er í eðli sínu vigur. Alveg eins og færslan var vigur, þá verður
hraði vigur vegna þess að vigur sem deilt er í með tölu er áfram vigur.
Talan sem um ræðir er tímabilið. Þó við séum að færa okkur bara eftir
beinni línu, þá er hraðinn vigur og því skiptir máli hvert formerki hans
er. Ef hlutur er að færast eftir :math:`x`-ás í neikvæða stefnu, þá er
hraði hans neikvæður. Ef hann er að færast í jákvæða stefnu þá er
hraðinn jákvæður. Við gætum alveg eins sett :math:`s` sem
:math:`y`-hnit. Hugsum okkur færslu í stefnu jákvæða y-ássins. Þá væri
hraðinn jákvæður miðað við jákvæða :math:`y`-ásinn. Sömuleiðis ef
færslan væri í neikvæða átt eftir :math:`y` - ás, þá yrði hraðinn
neikvæður.

Við þurfum því alltaf að muna að meðalhraðinn er vigur og við verðum að
huga að formerkinu. Seinna, þegar við skoðum fleiri víddir er hraðinn
vigur sem getur haft fleiri ein eitt hnit.

Ferð
----

Ef við skoðum skilgreiningu meðalhraða nánar sjáum við að þetta er ekki
alveg það sem við hugsum okkur sem hraða. Hvað gerist t.d. ef við
hlaupum 100 m og tilbaka 100 m í upphafspunkt á 40 s. Hvað höfum við þá
hlaupið hratt? Jú við hlupum 200 metra á 40 sekúndum. Er þá ekki hraðinn
að meðaltali 200/40 = 5,0 m/s? Nei, því samkvæmt skilgreiningunni þá er
meðalhraðinn

.. math:: \vec{v}_m = \frac{\vec{s}_0 - \vec{s}_0}{40} = \vec{0}

Svo þessi meðalhraði er alls ekki það sem við hugsum um sem hraða! Það
sem við köllum yfirleitt hraða hefur fengið nafnið *ferð* á meðan við
notum almenna orðið hraða fyrir hina nýju skilgreiningu hraðavigurs. Á
ensku er þetta á hinn veginn. Stærðin sem við erum að reyna að gefa nýja
nafnið *ferð* er á ensku kölluð "speed". Það sem við köllum hraða,
hraðavigurinn, er á ensku kallað „velocity“.

Ferð hlutar er skilgreind sem:

.. math::

   \begin{equation}
   \text{ferð} = \frac{\text{vegalengd}\hspace{0.3 cm}\text{farin}}{\text{tíma}}
   \end{equation}

Það er ástæða fyrir því að við viðhöldum nafninu hraða á meginhugtakinu,
hraðavigrinum. Við komum til með að sjá af hverju það er í næstu grein.

Augnablikshraði
---------------

Þegar við ökum um í bíl, lítum við öðru hverju á hraðamælinn.
Hraðamælirinn sýnir hraða, eða öllu heldur ferð bílsins nokkurn veginn á
hverjum tíma. Í raun sýnir hraðamælirinn meðalferð á litlu tímabili. Við
sjáum þetta sem hraðann á hverjum tíma, eins konar augnablikshraða. Án
nákvæmra mæla getum við ekki greint munin á meðalferð á litlu tímabili
og augnabliksferð eða meðalhraða á litlu tímabili og augnablikshraða.

Augnablikshraði er hraði sem er fundin út frá formúlu 2.3 með
:math:`t_2 \approx t_1` eða :math:`\Delta t \approx 0`. Auðvita má ekki
deila með núlli en stærðfræðilega skrifum við:

.. math::

   \begin{equation}
   \vec{v} = \lim_{t_2  \rightarrow  t_1} \frac{\vec{s}_2 - \vec{s}_1}{t_2 - t_1}
   \end{equation}

Þetta þýðir bara að við erum að reikna hraðann þegar :math:`t_2` er
alveg að verða það sama og :math:`t_1`.

Augnablikshraði er yfirleitt bara kallaður hraði.

|image1|

Jafnan fyrir meðalhraða er mjög lík jöfnunni fyrir hallatölu línu.
Jafnan er í raun hallatala línu sem dregin er í gegnum tvo punkta í
línuriti af stöðu sem falli af tíma. Á mynd 2.1 má sjá gröf af stöðu sem
falli af tíma. Sjá má punkta :math:`(t_1; s_1)` og :math:`(t_2; s_2)`
þar sem :math:`t_2` er mislangt frá :math:`t_1`. Þegar lína er dregin í
gegnum punktana sést að þegar :math:`t_2` nálgast :math:`t_1` þá nálgast
línan það að vera snertill í punktinum :math:`(t_1; s_1)`. Þegar við
skoðum graf af stöðu sem falli af tíma má alltaf sjá augnablikshraðann
við ákveðinn tíma sem snertil grafsins á vikomandi tíma.

Hraði í grafi af stöðu sem fall af tíma 
~~~~~~~~~~~~~~~~~~~~~~~~~~~~~~~~~~~~~~~~

|image2|

Skoðið hallatölu snertils grafsins þegar :math:`t = 2,0\,\text{s}`,
:math:`t = 4,0\,\text{s}`, :math:`t = 7,0\,\text{s}`,
:math:`t = 10,5\,\text{s}` og :math:`t = 13,0\,\text{s}`. Í hvaða
punktum er hraðinn jákvæður? Í hvaða punktum er hraðinn neikvæður? Í
hvaða punktum er hraðinn 0? Í hvaða punkti er hraðinn mestur?

Augnablikshraði og augnabliksferð
~~~~~~~~~~~~~~~~~~~~~~~~~~~~~~~~~

Þegar við höfum reiknað augnablikshraða þá er ekki mikill vandi að finna
augnabliksferð.

Augnabliksferð er bara tölugildi augnablikshraða. Þetta er ástæðan fyrir
því að við notum orðið hraði yfir hraðavigurinn. Þegar við erum að tala
um augnablikshraða, sem er í rauninni hraðinn á hverjum tíma, þá er
ferðin bara tölugildi hraðans eða stærð hraðans. Það er því eðlilegt að
tala um hraða eða stærð hraða, líka fyrir ferð hluta svo lengi sem maður
er að tala um augnablikshraða. Það er bara þegar við skoðum meðalhraða
sem það er verulegur mumur á ferð og hraða.

Hröðun
------

Það er yfirleitt munur á hraða og meðalhraða. Hraði er það sama og
meðalhraði bara ef hlutur er alltaf á sama hraða, eykur aldrei hraðann
og hægir aldrei á sér. Það er greinilegt að fáir hlutir halda alltaf
sama hraða. Það eru þá helst hlutir sem eru kyrrir einhvers staðar og
því alltaf á hraðanum 0. Oftast er hraði hluta breytilegur, hann er
breytist með tíma. Til þess að geta talað af einhverju viti um hraða
hluta þurfum við því að geta lýst því hvernig hann er að breytast.

Við skilgreinum hugtakið *meðalhröðun*, :math:`\vec{a}`, sem breytingu á
hraðavigri á hverri tímaeiningu:

.. math::

   \begin{equation}
    \vec{a}_m = \frac{\vec{v}_2 - \vec{v}_1}{t_2 - t_1}
   \end{equation}

Á sama hátt fæst *augnablikshröðun* eða bara *hröðun* sem markgildið:

.. math::

   \begin{equation}
    \vec{a} = \lim_{t_2  \rightarrow  t_1}\frac{\vec{v}_2 - \vec{v}_1}{t_2 - t_1}
   \end{equation}

Það er greinilegt að hröðun alveg eins og hraði getur verið mikil,
lítil, jákvæð, neikvæð eða núll. Hröðun er vigur því við tökum mun
tveggja vigra og deilum með tölu. Í einni vídd er vigurinn bara með eitt
hnit og er því í raun tala en sú tala getur verið jákvæð eða neikvæð.
Það er mikilvægt að gera sér góða grein fyrir hröðunarvigrinum.

Dæmi 1:

Hugsum okkur bíl sem er að ferðast eftir beinni línu í þá stefnu sem við
köllum jákvæða. Þá er hraði bílsins jákvæður. Ef bíllinn eykur hraðann
þá er hröðunin líka jákvæð. Ef bíllinn hægir á sér þá er hröðunin
neikvæð.

Dæmi 2:

Hugum okkur bíl sem ferðast í það sem við köllum neikvæða stefnu. Þetta
gæti t.d. verið bíllinn í dæmi 1 að fara tilbaka þangað sem hann
byrjaði. Ef bíllinn er að ferðast í neikvæða stefnu þá er hraði hans
neikvæður. Ef ferði bílsins er að aukast í neikvæða stefnu þá er
hröðunin neikvæð. Ef bíllinn er hins vegar að hægja á sér í neikvæða
stefnu þá er hröðun hans jákvæð.

Það er alltaf erfiðara að vinna með neikvæðar stærðir en jákvæðar. Við
höfum svo mikið betri tilfinningu fyrir því sem er jákvætt. Það er því
mjög mikilvægt að vara sig á neikvæðum stærðum.

Við verðum alltaf að skilgreina hvað er jákvæð stefna og hvað er neikvæð
stefna í dæmunum sem við skoðum. Eftir það er gott að muna að það þarf
alltaf að fara með gát ef hluturinn sem við skoðum fer í neikvæða
stefnu.

Dæmi 3. Hugsum okkur að við hendum bolta beint upp í loft. Skilgreinum
upp sem jákvæða stefnu. Þá er hraði boltans jákvæður á meðan boltinn er
að fara upp. Við vitum að boltinn hægir á sé þar til hann stoppar í
efsta punkti (:math:`\vec{v}` = 0) og snýr svo við og kemur niður aftur.
Á uppleið er hröðun boltans neikvæð (hægir á ferð í jákvæða stefnu) og á
niðurleið er hröðunin líka neikvæð (eykur ferð í neikvæða stefnu).

Hröðun í grafi af hraða sem fall af tíma
~~~~~~~~~~~~~~~~~~~~~~~~~~~~~~~~~~~~~~~~

Ef við teiknum graf af hraða sem fall af tíma fáum við að hröðunin er
hallatalan grafsins. Þetta má sjá með því að bera saman jöfnurnar fyrir
hraða sem fall af stöðu og tíma og jöfnurnar fyrir hröðun sem fall af
hraða og tíma. Greinilegt er að þetta eru nákvæmlega sams konar tengsl.

Þegar við höfum lært að diffra kynnumst við því að stærðin:

.. math:: \lim_{t_2 \rightarrow t_1} \frac{y_2 - y_1}{t_2 - t_1}

\ er kölluð diffurkvótinn af y með tilliti til t og er það skrifað

.. math:: \frac{dy}{dt} = \lim_{t_2 \rightarrow t_1} \frac{y_2 - y_1}{t_2 - t_1}

Táknið :math:`\lim_{a\rightarrow b}` er kölluð markgildi þegar a stefnir
á b og segir bara: "látið a vera óendanlega nálægt b". Þegar við töluðum
um hraða notuðum við þetta til þess að finna augnablikshraðann, hraðann
á augnablikinu :math:`t_1`. Þá var hraðinn snertill stöðu-tíma grafs í
punktinum :math:`t_1`. Á sama hátt getum við nú fundið
augnablikshröðunina á tímanum :math:`t_1`. Við skoðum graf af hraða sem
falli af tíma og finnum snertil grafsins í punktinum :math:`t_1`.

Vegalengd í grafi af hraða sem falli af tíma
~~~~~~~~~~~~~~~~~~~~~~~~~~~~~~~~~~~~~~~~~~~~

Nú getum við líka gert annað. Gerum ráð fyrir að við hlutur ferðist með
jöfnum hraða. Hvernig lítur það út á hraða - tíma grafi?

|image3|

Jafn hraði er bara bein lárétt lína. Hraðinn hefur alltaf sama gildi. Nú
er jafnan fyrir meðalhraða sama og jafnan fyrir augnablikshraða ef
hraðinn er jafn. Þ.e.

.. math:: \vec{v} = \frac{\vec{s}_2 - \vec{s}_1}{t_2 - t_1}

Við getum umritað þetta með því að skrifa:

.. math:: \vec{v} (t_2 - t_1) = \vec{s}_2 - \vec{s}_1 \Longleftrightarrow \vec{v} \Delta t = \Delta \vec{s}

(Munið að enn sem komið er er vigurinn bara plús eða mínus tala.)

Hér sjáum við að til þess að finna hversu langt hluturinn fer á tímanum
:math:`\Delta t` margföldum við :math:`\Delta t` með :math:`\vec{v}`. Á
grafinu hér að ofan má sjá að vegalengdin er flatarmálið undir ferlinum.
Þegar við margföldum :math:`\vec{v}` og :math:`\Delta t` fáum við
:math:`\Delta s`. Eða
:math:`12\,\text{m}/\text{s}\cdot (12 - 3)\,\text{s}= 108\,\text{m}`.
Skyggða flatarmálið á myndinni er vegalengdin sem hluturinn fór frá á
þessum 9 sekúndum frá t = 3 s til t = 12 s.

Nú er jafn hraði allara einfaldasta tilfellið (kyrrstaða er sértilfelli
af jöfnum hraða, v = 0). Ef hraðinn er ekki jafn er þetta aðeins
flóknara. Skoðum annað hraða - tíma graf:

|image4|

Hér er hraðinn að breytast (svolítið ótrúlega stöllóttur en látum það
vera í bili). Hvernig myndum við reikna vegalengdina sem hlutur sem
hreyfðist svona ferðaðist frá t.d. t = 4 s til t = 15 s?

Við kunnum að reikna vegalengdina sem farin er ef hraðinn er jafn svo þá
er einfaldast að skoða það sem við kunnum. Skiptum bilinu niður í smærri
bil þannig að hraðinn sé jafn á hverju bili. Tökum bilin frá 4 s til 7 s
og reiknum :math:`6\,\text{m}/\text{s}\cdot 3\,\text{s}= 18\,\text{m}`.
Næst tökum við 7,0 s til 7,5 s, 7,5 s til 8,0 s og svo farmvegis upp að
t = 13 s og reiknum vegalengdina sem farin er á hverju þeirra og leggjum
saman
:math:`0,5\,\text{m}/\text{s}\cdot (18 +17+16+14+12+10+8+6+4+2-2-4)\,\text{s}= 50,5\,\text{m}`.
Síðan kemur síðasta bilið frá t = 13 s upp í t = 15 s, þar fæst
:math:`-6\,\text{m}/\text{s}\cdot 2\,\text{s}= -12\,\text{m}` Að lokum
leggjum við þetta allt saman og fáum 56,5 m. Þetta er flatarmálið undir
ferlinum frá t = 4 s til t = 15 s, þar sem það flatarmál sem er fyrir
neðan tímaásinn er dregið frá.

Eins og ég nefndi þá er ólíklegt að hraði breytist á svona rykkjóttan
hátt. Hvað gerist ef hraðinn breytist samfellt? Þegar við vorum að skoða
hraðann sem markgildi af meðalhraða milli tveggja tíma þá létum við
tímabilið verða óendanlega lítið. Nú skulum við gera eitthvað svolítið
líkt því fyrir vegalengdina. Þegar við reiknuðum vegalengdina frá 4 s
til 15 s í dæminu hér að ofan gerðum við það með því að reikna hvert
bil, þar sem hraðinn var jafn, fyrir sig. Við hefðum líka getað skipt
bilinu í 22 bil af lengdinni 0,5 s og reiknað vegalengdina sem farin var
á hverju þeirra. Hvað ef við hefðum graf eins og á myndinni hér fyrir
neðan?

|image5|

Við getum skipt tímaásnum í bil og skoðað vegalengdina sem er um það bil
farin á hverju þeirra. Hefð er að skoða tvenns konar summur, undirsummu
og yfirsummu.

Undirsumma fæst ef við skoðum alltaf vegalengdir sem eru styttri en
raunveruleg vegalengd sem farin er. Við sjáum mynd af slíku á
eftirfarandi grafi:

|image6|

Undirsumman er minnsti hraðinn á einhverju tímabili sinnum breidd
tímabilsins:

.. math:: \sum_i v_{min,i} \Delta t_i

Undirsumma :math:`\leqslant \Delta\vec{s}`

Yfirsumma fæst á sama veg nema nú er alltaf tekin lengri vegalengd en sú
sem raunverulega er farin.

|image7|

Yfirsumman er stærsti hraðinn á einhverju tímabili sinnum breidd
tímabilsins:

.. math:: \sum_i v_{max,i} \Delta t_i

Yfirsumma :math:`\geqslant \Delta\vec{s}`

Með öðrum orðum:

Undirsumma :math:`\leqslant \Delta\vec{s} \leqslant`\ Yfirsumma

.. math:: \sum_i v_{min,i} \Delta t_i \leqslant \Delta\vec{s} \leqslant \sum_i v_{max,i} \Delta t_i

Ef við tökum smærri tímabil í skiptinguna þá nálgast yfirsumman
undirsummuna. Þegar við látum bilin í skiptingunni verða örsmá,
:math:`\Delta t \rightarrow 0`, þá verða summurnar jafnstórar og jafnar
vegalengdinni sem farin var. Í raun erum við þá að finna flatarmálið
undir ferlinum. Þetta er það sem þið komið til með að læra um sem
"tegur".

.. math:: \lim_{\Delta t \rightarrow 0}\sum_i v_{i} \Delta t = \int v(t)dt

Sérstök tilfelli hröðunnar
--------------------------

Hröðun getur verið með ýmsu móti og hér skulum við skoða nokkur dæmi.

Engin hröðum
~~~~~~~~~~~~

Ef engin hröðun er, þ.e. hröðunin :math:`\vec{a}` = 0, þá er hraðinn
jafn. Þá er hluturinn að hreyfast með jöfnum hraða, hann fer alltaf jafn
marga metra á hverri sekúndu.

Ef þannig er, þá er hraði jafn meðalhraða og við höfum jöfnuna:

.. math:: \vec{v} = \frac{\vec{s}_2 - \vec{s}_1}{t_2 - t_1}

Við getum umritað hana á eftirfarandi hátt:

.. math:: \vec{s_2 } = \vec{v}\cdot (t_2 - t_1) + \vec{s_1}

Oftast skrifum við bara t fyrir stærðina :math:`(t_2 - t_1)`. Þar með
erum við að gefa í skyn að :math:`t_2` eigi að kallast :math:`t` og
:math:`t_1` sé 0. Í samræmi við það er þá :math:`\vec{s}_2` bara kallað
:math:`\vec{s}` og :math:`\vec{s}_1` kallað :math:`\vec{s}_0` til þess
að gefa til kynna að það sé staðan við tímann t = 0.

Þetta verður þá:

.. math::

   \begin{equation}
   \vec{s} = \vec{v} t + \vec{s}_0
   \end{equation}

Þetta er í raun eina jafnan sem við þurfum þegar við erum með jafnan
hraða, enga hröðun.

Jöfn hröðun
~~~~~~~~~~~

Ef hröðunin er fasti en ekki núll, höfum við að stærðin

.. math:: \vec{a} = \frac{\vec{v}_2 - \vec{v}_1}{t_2 - t_1}

er fasti. Það þýðir að hallatala grafs af hraða sem falls af tíma er
fasti. Hallatalan er alltaf sú sama. Grafið er því bein lína. Hér eru
nokkur dæmi.

|image8|

Samkvæmt jöfnunni fyrir hröðun, fæst nú með sömu algebru og þegar við
skoðuðum jafnan hraða, að

.. math:: \vec{v}_2 = \vec{a}(t_2 - t_1) + \vec{v}_1

Eins og áður gerum við ráð fyrir að :math:`t_1` = 0 og köllum
:math:`t_2` = :math:`t`. Síðan köllum við :math:`\vec{v}_2 = \vec{v}` og
:math:`\vec{v}_1 = \vec{v}_0`. Þá fáum við jöfnuna:

.. math::

   \begin{equation}
   \vec{v} = \vec{a}t + \vec{v}_0
   \end{equation}

Þetta gengur vegna þess að hröðunin er jöfn, :math:`\vec{a}` er föst
tala eins og t.d. á fyrsta grafinu þar sem
:math:`\vec{a} = 0,5\,\text{m}/\text{s}^2`, í miðgrafinu þar sem
:math:`\vec{a} = 0,3\,\text{m}/\text{s}^2` og í grafinu sem er lengst
til vinstri þar sem :math:`\vec{a} = -1,0\,\text{m}/\text{s}^2`.
Greinilegt er að gröfin eru af beinum línum sem hafa jöfnur:

Til vinstri: :math:`\vec{v} = 0,5\,\text{m}/\text{s}^2\cdot t`. Í
miðjunni:
:math:`\vec{v} = 0,3\,\text{m}/\text{s}^2\cdot t + 1,0\,\text{m}/\text{s}`.
Til hægri:
:math:`\vec{v} =-1,0\,\text{m}/\text{s}^2\cdot t + 2,0\,\text{m}/\text{s}`.

Nú er eftir að athuga hversu langt hlutur fer á ákveðnum tíma. Við getum
skoðað tvær aðferðir.

1. aðferð. *Flatarmál undir ferli*. Segjum að við viljum skoða hversu
langt hluturinn sem lýst er með grafinu sem er lengst til vinstri fer
frá :math:`t = 2,0\,\text{s}` til :math:`t = 4,0\,\text{s}`. Hvernig
gerum við það. Jú við finnum flatarmálið undir ferlinum frá
:math:`t = 2,0\,\text{s}` til :math:`t = 4,0\,\text{s}.` Hvernig gerum
við það? Það eru margir möguleikar. T.d. gætum við talið rúður. Ég held
við getum verið sammála um að þetta séu 12 rúður. Svo þarf að athuga
hversu stór hver rúða er. Ef við skoðum skalann á ásunum sjáum við að
hverjar 4 rúður eru
:math:`1,0\,\text{m}/\text{s}\cdot 1,0\,\text{s}= 1,0\,\text{m}` svo
hver rúða er 0,25 m. Þar með sjáum við að frá :math:`t = 2,0\,\text{s}`
til :math:`t = 4,0\,\text{s}` fer hluturinn
:math:`12 \cdot 0,25\,\text{m}= 3,0\,\text{m}`.

Önnur leið til þess að finna flatarmálið undir ferlinum er aðskoða
flatarmál trapisu eða flatarmál rétthyrnings + flatarmál þríhyrnings.
Við skulum venja okkur á að tákna flatarmál með bókstafnum A (area).
Flatarmál trapisu:

.. math::

   \begin{equation}
   A = \frac{1}{2}g(a+b)
   \end{equation}

Hér táknar g, grunnlínu og a og b hinar mislöngu hliðar trapisunnar. Í
dæminu okkar er þá :math:`g =  2,0\,\text{s}`,
:math:`a = 1,0\,\text{m}/\text{s}` og
:math:`b = 2,0\,\text{m}/\text{s}`. Við fáum því að

.. math:: A =  \frac{1}{2}\cdot 2,0\,\text{s}\cdot (1,0 + 2,0)\,\text{m}/\text{s}= 3,0\,\text{m}

Þetta er það sama og ef við hefðum reiknað rétthyrninginn og lagt við
þríhyrninginn:

.. math:: A = 1,0\,\text{m}/\text{s}\cdot 2,0\,\text{s}+ \frac{1}{2}\cdot 1,0\,\text{m}/\text{s}\cdot 2,0\,\text{s}= 3,0\,\text{m}

2. aðferð. *Meðalhraði er jafn miðhraða, meðaltali upphafs og lokahraða
þegar hröðunin er fasti*. Ef við vitum meðalhraðann á tímabilinu sem við
erum að skoða þá getum við reiknað vegalengdina sem farin var á
tímabilinu. Jafnan

.. math:: \vec{v}_m = \frac{\vec{s}_2 - \vec{s}_1}{t_2 - t_1}

gefur okkur að

.. math:: \vec{s}_2 = \vec{v}_m(t_2 - t_1) + \vec{s}_1

Eða með :math:`t_2 = t` og :math:`t_1 = 0` og svo framvegis:

.. math:: \vec{s} = \vec{v}_m \cdot t + \vec{s}_0

En hvernig vitum við meðalhraðann þegar hraðinn er alltaf að breytast?
Almennt vitum við hann ekki. En þegar hröðunin er jöfn, er meðalhraðinn
jafn miðhraðanum, meðaltali upphaf og lokahraða.

.. math::

   \begin{equation}
   \vec{v}_m = \vec{v}_{mid} = \frac{\vec{v}_1 + \vec{v}_2}{2}
   \end{equation}

Af hverju? Skýringuna má sjá á mynd. Ef hluturinn hefði haft hraðann
upphafshraði + lokahraði hefði hann farið helmingi lengra en hann fór
(tvær eins trapisur).

Eða: Ef hann hefði haft sama hraða alla leið, nefnilega hraðann sem hann
hefur á miðju tímabilinu, þá væri vegalengdin sem hann færi jöfn
flatarmálinu :math:`\Delta \vec{s} = \vec{v}_{mid}\cdot t`. Með jafnri
hröðun, fer hann jafnmikið styttra en
:math:`\vec{v}_{mid}\cdot \frac{t}{2}` á fyrri hluta tímabilsins og hann
fer lengra en :math:`\vec{v}_{mid}\cdot \frac{t}{2}` á seinni hluta
tímabilsins.

|image9|

Út frá þessarri jöfnu og jöfnunni sem við höfðum fyrir hraða getum við
svo fengið almenna jöfnu fyrir stöðu hlutar sem hefur jafna hröðun.

.. math:: \vec{s}_2 = \vec{v}_m(t_2 - t_1) + \vec{s}_1

.. math:: \vec{s}_2 = \frac{\vec{v}_1 + \vec{v}_2}{2}\cdot (t_2 - t_1) + \vec{s}_1

.. math:: \vec{s}_2 = \frac{\vec{v}_1 + \vec{a}(t_2 - t_1) + \vec{v}_1}{2}\cdot (t_2 - t_1) + \vec{s}_1

.. math:: \vec{s}_2 = \frac{1}{2}\vec{a}(t_2 - t_1)^2+\vec{v}_1(t_2 - t_1) +\vec{s}_1

Ef við nú setjum eins og áður :math:`t_2 = t`, :math:`t_1 = 0` og svo
framvegis þá fáum við:

.. math::

   \begin{equation}
   \vec{s} = \frac{1}{2}\vec{a}t^2+\vec{v}_0t +\vec{s}_0
   \end{equation}

Nú erum við búin að fá fram flest sem þarf til þess að geta lýst
hreyfingu með jafnri hröðun.

Samt skulum við gera eina útleiðslu enn. Sú útleiðsla gefur okkur jöfnu
sem við komum til með að nota oft en hún er samt ekki nein ný jafna
heldur fæst hún með algebru út frá jöfnunum:

.. math:: \vec{v} = \vec{a}t + \vec{v}_0

og

.. math:: \vec{s} = \frac{1}{2}\vec{a}t^2+\vec{v}_0t +\vec{s}_0

Fyrst skulum við umrita báðar jöfnurnar:

.. math:: \vec{v} - \vec{v}_0 = \vec{a}t

.. math:: \vec{s} - \vec{s}_0 = \frac{1}{2}\vec{a}t^2+\vec{v}_0t  =  \frac{1}{2}(\vec{v} - \vec{v}_0)t+\vec{v}_0t

Nú skulum við margfalda saman :math:`\vec{a}t` og
:math:`\vec{s} - \vec{s}_0`, þá fæst:

.. math:: \vec{a}t (\vec{s} - \vec{s}_0) = (\vec{v} - \vec{v}_0)(\frac{1}{2}(\vec{v} - \vec{v}_0)t+\vec{v}_0t)

Nú getum við losað okkur við :math:`t`, (:math:`t \neq 0`) og margfaldað
í gegn með tveimur:

.. math:: 2\vec{a} (\vec{s} - \vec{s}_0) = (\vec{v} - \vec{v}_0)(\vec{v} - \vec{v}_0+2\vec{v}_0) \Leftrightarrow

.. math::

   \begin{equation}
   2\vec{a} (\vec{s} - \vec{s}_0) = \vec{v}^2 - \vec{v}_0^2
   \end{equation}

Flóknari hröðun
~~~~~~~~~~~~~~~

Ef hröðunin er ekki jöfn þá getur hún verið með ýmsu móti. Við getum
lýst henni sem :math:`\vec{a}(t)` Þá gilda bara grunnjöfnurnar fyrir
samband stöðu, hraða, hröðunar og tíma. Þau tengsl eru fengin með
diffrun/tegrun.

Hraði er skilgreindur sem:

.. math::

   \begin{equation}
   \vec{v} = \frac{d\vec{s}}{dt}
   \end{equation}

Hröðun er skilgreind sem:

.. math::

   \begin{equation}
   \vec{a} = \frac{d\vec{v}}{dt}
   \end{equation}

Staða fengist sem tegur hraða og hraði sem tegur hröðunnar. En við munum
hér mest halda okkur við að skoða dæmi þar sem hröðun er jöfn, alla vega
á köflum.

Þyngdarsviðið við yfirborð jarðar
---------------------------------

Ein af ástæðunum þess að jöfn hröðun er okkur svo mikilvæg er sú að
hlutir sem falla frjálsir við yfirborð jarða, þ.e. án áhrifa nokkurra
annarra krafta en þyngdarkrafts jarðar, þeir falla allir með fastri
hröðun. Það er sama hversu stórir hlutirnir eru eða hversu þungir allir
falla þeir með sömu hröðun. Þessi hröðun er nokkurn veginn sú sama alls
staðar á jörðunni. Hröðunin er um :math:`9,8\,\text{m}/\text{s}^2` og
vísar inn að miðju jarðar. Ástæðan fyrir þessu er mjög djúp. Við skulum
ræða þetta aftur þegar við tölum um krafta. En hafa ber í huga að svo
kölluð þyngdarhröðun er í raun bara sú hröðun sem hlutur fær ef enginn
kraftur verkar nema þyngdarkrafturinn, engin núningur, engin
loftmótstaða.

Ef við köstum kúlu upp í loft við yfirborð jarðar hægir hún á sér á
leiðinni upp með hröðun sem er u.þ.b. :math:`9,8\,\text{m}/\text{s}^2`
og vísar niður. Ef við veljum ása þannig að upp sé jákvætt, þá er
hröðunin :math:`\vec{a} =-9,8\,\text{m}/\text{s}^2`. Að endingu stöðvast
svo kúlan (í efsta punkti er :math:`\vec{v}_{efst}= 0`) og fer að fara
tilbaka niður. Á niðurleið er hraðinn í neikvæða stefnu,
:math:`\vec{v}_{nidur}< 0` en ferð hennar er að aukast svo hröðuninr
aftur neikvæð :math:`\vec{a} =-9,8\,\text{m}/\text{s}^2`. Ekki skrítið
því hröðunin er sú sama alla leið. Alltaf
:math:`\vec{a} =-9,8\,\text{m}/\text{s}^2`.

Þetta er í raun mjög skrítið. Af hverju er hröðunin sú sama fyrir alla
massa? Væri ekki eðlilegra t.d. að massamiklir hlutir féllu hraðar?

Þyngdarkrafturinn er grunnkraftur, auk þess er hann alveg sérstakur og
enn ekki fullskýrður. Þyngdarkrafturinn verkar á eiginleika hluta sem
heitir þyngdarmassi, :math:`m_g`, og má líta á hann sem eins konar
hleðslu þyngdarkraftsins. Þegar við lærum 2. lögmál Newtons kemur í ljós
að heildarkraftur á hlut, veldur hröðun samkvæmt:
:math:`\vec{F}_{heild} = m_t\vec{a}`. Massinn :math:`m_t` kallast
tregðumassi og veldur tregðu gegn hraðabreytingu hluta. Þyngdarkrafti á
hlut má lýsa með jöfnunni :math:`\vec{F}_G = m_g \vec{g}` þar sem
:math:`\vec{g}` kallast þyngdarsvið og lýsir krafti á hleðslueiningu,
hér krafti á massaeiningu. Við yfirborð jarðar er :math:`\vec{g}` fasti,
gildi hans er u.þ.b. :math:`-9,8\,\text{m}/\text{s}^2` ef við veljum upp
sem jákvæða stefnu. Ef enginn kraftur annar en þyngdarkrafturinn verkar
á hlut verður jafna Newtons:

.. math:: \vec{F}_G = m_g \vec{g} = m_g (-9,8)\,\text{m}/\text{s}^2 = m_t\vec{a}

| Athuganir og nákvæmar mælingar hafa sýnt að enginn munur virðist vera
  á stærðunum :math:`m_g` og :math:`m_t`. Þess vegna fáum við að hröðun
  hluta sem einungis þyngdarkraftur verkar á er :math:`\vec{g}`. Við
  yfirborð jarðar er
  :math:`\vec{g} = (-9,8)\,\text{m}/\text{s}^2\vec{e}_r`.
| Jafngildi massanna :math:`m_g` og :math:`m_t` hefur djúpstæða
  merkingu. Almenna afstæðiskenningin og uppgötvun hennar eiga rætur
  sínar í jafngildi þessarra massa.

Samantekt á jöfnum
------------------

Helstu jöfnur sem við höfum fengið fram í þessu kafla eru jöfnur sem
lýsa hreyfingu eftir beinni línu með engri eða jafnri hröðun auk
grunnskilgreiningar á hraða og hröðun.

**Skilgreiningar:**

Færsla:

.. math:: \Delta s = s_2 - s_1

Meðalhraði:

.. math:: \vec{v}_{m} = \frac{\vec{x_2 - x_1}}{t_2 - t_1} = \frac{\Delta\vec{ s}}{\Delta t}

Hraði:

.. math::

   \vec{v} = \lim_{t_2  \rightarrow  t_1} \frac{\vec{s_2 - s_1}}{t_2 - t_1} = \frac{d\vec{s}
   }{dt}

Hröðun:

.. math:: \vec{a} = \lim_{t_2  \rightarrow  t_1}\frac{\vec{v}_2 - \vec{v}_1}{t_2 - t_1} = \frac{d\vec{v}}{dt}

Miðhraði-meðaltal hraða:

.. math:: \vec{v}_{mid} = \frac{\vec{v}_1 + \vec{v}_2}{2}

**Jöfnur fyrir jafna hröðun:**

.. math:: \vec{v}_{mid} = \vec{v}_{m}

.. math:: \vec{v} = \vec{a}t + \vec{v}_0

.. math:: \vec{s} = \frac{1}{2}\vec{a}t^2+\vec{v}_0t +\vec{s}_0

.. math:: 2\vec{a} (\vec{s} - \vec{s}_0) = \vec{v}^2 - \vec{v}_0^2

Dæmi
----

1.
^^

| Hvalur syndir 6,9 km beint í austur snýr við og syndir 1,8  beint í
  vestur. Síðan snýr hann aftur við og syndir 3,5 km beint í austur.
| a) Hver er heildarvegalengdin sem hvalurinn synti?
| b) Hver er færsla hvalsins, tiltakið stærð og stefnu.

.. _section-1:

2.
^^

Ferðamaður er að flýja undan reiðum skógarbirni. Ferðamaðurinn hleypur í
átt að bílnum sínum á hraðanum 4,0 m/s. Þegar hann er kominn á þennan
hraða er björninn 26 m fyrir aftan hann á jafna hraðanum 6,0 m/s og
bíllinn er í fjarlægðinni :math:`d` fyrir framan hann. Ef ferðamaðurinn
á að ná bílnum áður enn björninn nær honum hvað er þá það mesta sem
:math:`d` má vera?

.. _section-2:

3.
^^

Bíll ekur 60 km vegalengd. Meðalhraði hans er 40,0 km/klst. Ferð bílsins
má skipta í þrjá parta. Fyrst ferðast bíllinn 15 km á hraðanum
25,0 km/klst. Næst ferðast hann 32 km á hraðanum 62 km/klst. Hver er
hraði bílsins á síðustu 13 kílómetrunum?

.. _section-3:

4.
^^

Kári er að reyna að að ná Kötlu litlu systur sinni því hann sér að hún
er að nálgast götuna. Hann er byrjaður að hlaupa á 5,1 m/s þegar hann er
20 m frá Kötlu en Katla ráfar í átt að götunni á hraðanum 0,6 m/s.
Hversu langt frá götunni er Katla þegar Kári er 20 m frá henni ef hann
nær henni rétt þegar hún kemur að götunni?

.. _section-4:

5.
^^

Hlaupari eykur hraðann í 5,36 m/s á 5,0 s. Hann eykur hraðann með hröðun
0,640 m/s\ :math:`^2`. Hver var hraði hlauparans þegar hann byrjaði að
auka hraðann?

.. _section-5:

6.
^^

Hraðbátur eykur hraðann úr kyrrstöðu í 3,2 m/s á 2,0 s. Hver verður
hraði bátsins eftir 3,0 s til viðbótar ef hann heldur sömu hröðun?

.. _section-6:

7.
^^

| Skíðamaður leggur af stað úr kyrrstöðu efst í brekku og nær harðanum
  8,0 m/s á 5,0 s.
| a) Hver er meðalhröðun skíðamannsins?
| b) Hversu langt eftir brekkunni fer hann á þessum tíma?

.. _section-7:

8.
^^

Hraðagildra er sett á þjóðvegi þar sem hámarkshraði er 25 m/s
(90 km/klst). Hún er þannig að tvær rákir sem mæla hvenær bíllinn fer
yfir þær eru settar yfir þjóðveginn með 110 m millibili. Bíll kemur að
fyrri rákinni á hraðanum 35 m/s og byrjar samstundis að hægja á sér.
Hver þarf hröðun hans að vera svo að meðalhraði hans mælist innan
hraðamarka?

.. _section-8:

9.
^^

| Þegar 48 m eru á milli tveggja fótboltaleikmanna byrja þeir að hlaupa.
  Þeir hlaupa beint í átt til hvors annars, báðir með hröðun. Annar
  leikmaðurinn hefur hröðun að stærð 0,50 m/s\ :math:`^2`, en hinn hefur
  hröðun að stærð 0,30 m/s\ :math:`^2`.
| a) Hversu langur tími líður þar til þeir rekast á?
| b) Hversu langt hefur fyrri leikmaðurinn þá hlaupið?

.. _section-9:

10.
^^^

Lest er með jafna hröðun 1,6 m/s\ :math:`^2`. Hún fer undir 20,0 m
breiða brú á 2,4 s. Hversu langur tími líður frá því lestin kemur undan
brúnni þar til hún hefur náð hraðanum 32 m/s?

.. _section-10:

11.
^^^

Í hundrað metra spretthlaupi hraðar hlauparinn sér upp í hámarkshraða
með hröðun sem er 2,68 m/s\ :math:`^2`. Eftir að hlauparinn hefur náð
hámarkshraða heldur hann þeim hraða alla leið að marki án þess að herða
eða hægja á sér. Ef heildartími hans í hlaupinu er 12,0 s, hversu langt
hljóp hann þá á meðan hann var að hraða sér?

.. _section-11:

12.
^^^

Stúlka sleppir blöðru sem fyllt er með vatni frá glugga sem er 6,00 m
yfir jörðu. Hversu lengi er blaðran í loftinu ef engin loftmótstaða
verkar á hana?

.. _section-12:

13.
~~~

Kona stendu á 90,0 m hárri brú og horfir á fleka fljóta á jöfnum hraða
eftir ánni. Konan sleppir steini af brúnni. Þegar steininum er sleppt þá
á flekinn eftir 6,00 m að brúnni. Steinninn lendir 2,00 m fyrir aftan
flekann. Finnið hraða flekans. (Aftur skuluð þið gera ráð fyrir að
loftmótastað sé engin.)

.. _section-13:

14.\*
~~~~~

Loftbelgur rís með jöfnum hraða 7,0 m/s. Þegar loftbelgurinn er í 12 m
hæð yfir jörðu, er skotið af byssu beint upp frá jörðu. Upphafshraði
byssukúlunnar er 30,0 m/s. Það eru tveir staðir á ferli byssukúlunnar
þar sem hún er í sömu hæð og loftbelgurinn (á sama tíma). Í hvaða hæð
eru þessir staðir?

Svör
^^^^

| 1) 5,1 km í austur
| 2) 54 m
| 3) 33,9 km/klst
| 4) 2,7 m
| 5) 2,16 m/s
| 6) 8,0 m/s
| 7) a. 1,6 m/s\ :math:`^2`   b. 20 m
| 8) -4,5 m/s\ :math:`^2`
| 9) a. 11,7 s   b. 34,3 m
| 10) 13,6 s
| 11) 18,1 m
| 12) 1,1 s
| 13) 1,87 m/s
| 14) 16,2 m og 40,7 m

.. |image| image:: myndir/kafli02/hradibeinlina.png
   :width: 100%
.. |image1| image:: myndir/kafli02/3grof.png
   :width: 100%
.. |image2| image:: myndir/kafli02/snertlar.png
   :width: 100%
.. |image3| image:: myndir/kafli02/flatjafnhradi.png
   :width: 100%
.. |image4| image:: myndir/kafli02/flatstallhradi.png
   :width: 100%
.. |image5| image:: myndir/kafli02/hraditimi.png
   :width: 100%
.. |image6| image:: myndir/kafli02/undirsumma.png
   :width: 100%
.. |image7| image:: myndir/kafli02/yfirsumma.png
   :width: 100%
.. |image8| image:: myndir/kafli02/jofnhrodungrof.png
   :width: 100%
.. |image9| image:: myndir/kafli02/medaltalhrada.png
   :width: 100%
