Tregða og núningur
==================

|image|

Flest okkar vita að ef við reynum að renna steini eftir gólfinu, þá
stoppar hann eftir smá stund. Það hversu langt hann rennur fer svolítið
eftir því hvernig gólfið er. Ef það er t.d. teppi á gólfinu þá fer hann
mjög stutt. Ef gólfið er gróft steingólf færi hann líklega svolítið
lengra. Ef það er dúkur eða parket fer hann enn lengra. Ef við værum
stödd í skautahöll og renndum steininum eftir sléttu íssvellinu þá færi
hann lengst.

En hvers vegna fer steinninn mislangt?

Ef steinninn væri látinn renna á óendanlega hálum fleti myndi hann þá
bara halda áfram?

Þetta, að yfirborð sé hált eða ekki hált, er nátengt því sem við köllum
**núning**. Þeim mun minni núningur, þeim mun hálla er yfirborðið. Eftir
því sem núningurinn er meiri, þeim mun fyrr stoppar steinninn.

Ef við tökum allann núning í burtu, þá stoppar steinninn bara alls ekki,
hann heldur áfram um alla eilífð.

Þetta er í raun það sem Isaac Newton talar um í fyrsta lögmáli sínu. Ef
ekkert verður til þess að breyta hraða hlutar, þá breytist hann ekki.
Núningur breytir hraðanum en ef það er enginn núningur þá vill hluturinn
bara halda áfram eins og hann er. Hlutur breytir ekki hraða sínum af
sjálfsdáðum. Það þarf eitthvað utanaðkomandi að gerast!

Í dæminu með steininn þá var steinninn kyrr í byrjun. Svo kom einhver og
gaf steininum hraða :math:`\vec{v}` og síðan eftir að steinninn var
kominn á þann hraða þá hélt hann áfram á þessum hraða ef enginn núningur
var, en ef um núning var að ræða þá minnkaði hraðinn smátt og smátt þar
til hann stöðvaðist.

Það að steinninn breytir ekki hraða sínum nema eitthvað utanaðkomandi
komi til, kallast **tregða** steinsins til að breyta hreyfingunni.

Fyrsta lögmál Newtons
~~~~~~~~~~~~~~~~~~~~~

Fyrsta lögmál Newtons hljóðar svo í íslensku þýðingunni:

*Hlutur leitast alltaf við að haldast í því hreyfingarástandi sem hann
er í*.

Það má líka bara segja að hlutur vill halda áfram að hafa þann hraða sem
hann hefur, vera áfram kyrr ef hann er kyrr og ferðast áfram á sama
hraða ef hann er á ferð.

Helstu kraftar
--------------

Eitt mikilvægasta hugtakið í eðlisfræðinni er hugtakið **kraftur**.
Kraftar eru grunnur aflfræðinnar. Þegar við byrjum að tala um krafta
þurfum við að hafa smá hugmynd um hvað kraftur er. Það er ekki svo
auðvelt að skilgreina kraft, ekki eins og hlutir eru skilgreindir í
stærðfræði. Í staðin fyrir skilgreiningu krafts almennt ætlum við að
skoða ýmisleg sem við köllum kraft, og læra að þekkja það og fá
tilfinningu fyrir hvað kraftur er í stórsæjum kerfum.

Að ýta eða toga
~~~~~~~~~~~~~~~

Auðveldast er að hugsa sér kraft sem eitthvað sem hlutur verður fyrir
þegar við ýtum á hann eða togum í hann. Ýtikraftur eða togkraftur. Við
höfum tilfinningu fyrir því hvað það er.

|image1|

Við getum fundið fyrir togkrafti og ýtikrafti. Það er eitthvað
raunverulegt.

Núningskraftur
~~~~~~~~~~~~~~

Í byrjun kaflans töluðum við um núning. Við höfum svokallaðan
núningskraft sem verkar alltaf á móti þeirri stefnu sem hluturinn er að
fara í eða vill fara í. Í rauninni höfum við tvær tegundir af
núningskröftum. Annar er núningur sem verkar á hlut sem er á hreyfingu
miðað við undirlagið sem hann ferðast á. Hitt er núningur sem verkar á
hlut sem er kyrr miðað við undirlagið sem hann situr á. Þessir kraftar
hegða sér á svolítið mismunandi hátt eins og við munum sjá.

Þverkraftur
~~~~~~~~~~~

Núningskrafturinn er alltaf samsíða undirlaginu sem hluturinn er á.
Unidirlagið verkar á hlut sem liggur á því með krafti og þessi kraftur
hefur þætti bæði hornrétt á undirlagið og samsíða því.

Sá þáttur sem er hornréttur á undirlagið kallast þverkraftur eða
normalkraftur. Þverkrafturinn er krafturinn sem verkar frá undirlagin og
hornrétt upp á hlutinn.

Fjaðurkraftur
~~~~~~~~~~~~~

Þegar við togum í gorm verður erfiðara og erfiðara að toga eftir því sem
við togum lengra. Sama gerist ef við ýtum gorminum saman, það verður
erfiðara eftir því sem við ýtum honum meira saman. Ef gormur er alveg í
jafnvægi í einhverri ákveðinni lengd, :math:`\vec{x}`, og honum er
þjappað saman eða hann dreginn út um :math:`\Delta \vec{x}`, þá ýtir
gormurinn á móti með kraftinum:

.. math::

   \begin{equation}
   \vec{F} = \,-\,k\cdot\Delta\vec{x}
   \end{equation}

Þessi kraftur er kallaður „fjaðurkraftur“ og jafnan er stundum kölluð
„lögmál Hookes“.

Þó fjaðurkrafturinn láti ekki mikið yfir sér þá er hann mjög mikilvægur
kraftur. Við komum til með að tala meira um hann seinna.

Gormar eru t.d. meginuppistaðan í svo kölluðum „kraftmælum“. Ef togað er
í gorminn þá lengist hann í réttu hlutfalli við kraftinn sem togað er
með. Það er því hægt að setja gorminn í plasthólk, mæla hvar ákveðinn
staður á gorminum er þegar togað er í gorminn með tveimur þekktum
kröftum og gera svo tilsvarandi skala á plasthólkinn. Síðan er hægt að
toga í gorminn með óþekktum krafti og lesa stærð hans af skalanum.

Þyngdarkraftur
~~~~~~~~~~~~~~

Flestir vita eitthvað um þyngdarkraftinn, t.d. það að hann kemur til af
því að massi jarðarinnar togar okkur inn að miðju jarðar.
Þyngdarkrafturinn er merkilegastur og grundvallarlegastur þeirra krafta
sem við erum kunnug. Hann er öðru vísi en hinir kraftarnir sem við
nefndum því hann verkar á minnstu einingar efnis. Hinir kraftarnir sem
við ræddum um eru heildaráhrif margra lítilla krafta, eru eins konar
heildarkraftáhrif margra mismunandi krafta, en þyngdarkrafturinn er
grunnkraftur, einn af fjórum grunnkröftum eðlisfræðinnar.
Þyngdarkrafturinn verkar á stærð sem við köllum þyngdarmassa,
:math:`m_g`. Þ.e.a.s. ef hlutur hefur ákveðinn þyngdarmassa og ef hann
er staðsettur í þyngdarsviði :math:`\vec{g}`, eins og t.d. því sem við
höfum við yfirborð jarðar: :math:`\vec{g} \approx -9,8\,m/s^2 \vec{j}`
(hér vísar :math:`\vec{j}` út frá miðju jarðar), þá verkar á hann
kraftur :math:`\vec{F}_g = m_g\vec{g}`.

Annað lögmál Newtons
--------------------

Fyrsta lögmál Newtons segir okkur að hlutir haldi þeim hraða sem þeir
eru á ef ekki koma til utanaðkomandi áhrif—kraftar.

| Annað lögmál Newtons er mun nákvæmara. Það segir okkur að breyting á
  hraða hlutar verði fyrir tilstilli krafts og að breytingin sé í réttu
  hlutfalli við kraftinn. Það segir okkur einnig að breytingin verði
  þeim mun minni sem svokallaður tregðumassi, :math:`m_t`, sé meiri.
  Þ.e.a.s. eftir því sem tregðumassi hlutar er meiri, (tregða hlutarins)
  þeim mun meiri kraft þarf til þess að breyta hraða hans. Breytingu á
  hraða lýsum við með hröðun hlutarins, :math:`\vec{a}`.
| Við skulum nú skrifa annað lögmál Newtons með stærðfræðitáknum:

  .. math:: \vec{F} = m_t\vec{a}

Hér er :math:`\vec{F}` summa allra krafta sem verka á hlutinn, ekki bara
einn þeirra, svo kannski væri réttara að skrifa:

.. math:: \sum_{allir\,\, kraftar}\vec{F} = m_t\vec{a}

| Við getum skilið að það þurfi meiri kraft til þess að koma hlut á
  ákveðinn hraða úr kyrrstöðu ef hann hefur mikinn tregðumassa (er
  tregur til að breyta hraða sínum) heldur enn ef hann hefur lítinn
  tregðumassa. Hugsum okkur t.d. að við værum á svelli og hefðum góða
  snjóþotu. Það þarf mun minni kraft til að koma snjóþotunni (c.a. 2 kg)
  ferð yfir svellið ef hún er tóm, en ef t.d. 40 kg barn situr á henni.
  Hér er :math:`m_t` = 2 kg annars vegar og :math:`m_t` = 42 kg hins
  vegar.
| Til þess að taka enn meiri mun, hugsum okkur að við verðum að stöðva
  hlut sem er á hraðanum 25 m/s = 90 km/klst. Við gerum okkur grein
  fyrir því að það þarf mun minni kraft til þess að stoppa 0,002 kg
  flugu sem væri á þessum hraða heldur enn þarf til að stoppa 1000 kg
  bifreið sem væri á þessum hraða.

Annað lögmál Newtons segir okkur að ef við beitum krafti þá breytist
heyfing hlutarins.

Það er mjög mikilvægt að gera sér grein fyrir því að þetta er það sem
lögmálið segir.

Þegar við reiknum dæmi, þá þurfum við að skoða hvaða kraftar verka á
hlutina sem við höfum. Það er okkar verkefni. Þegar við höfum fundið
alla krafta sem verka á þann hlut sem við erum að skoða, þá leggjum við
saman kraftvigrana. Summa kraftvigranna er svo jöfn tregðumassanum
sinnum hröðun hlutarins.

Ýmislegt um kraftana sem við notum
----------------------------------

Ýtikraftur og togkraftur
~~~~~~~~~~~~~~~~~~~~~~~~

Þegar maður ýtir á eitthvað þá er krafturinn í þá stefnu sem maður ýtir.

|image2|

Á myndinni hér er maðurinn að ýta í x-stefnuna sem skilgreind er.
Krafturinn verkar frá manninum. Ef kassinn er á núninglausu yfirborði
gætum við sett upp jöfnu:

.. math:: F_x = m_{t_{kassi}} a_x

Við verðum að muna að við erum að skoða kassann. Það er hreyfing kassans
sem er til umræðu.

Við getum líka ýtt á kassann á ská:

|image3|

Hér er ýtikrafturinn ekki eftir yfirborðinu.

.. math:: \vec{F} =  \left( \begin{array}{c} F_x  \\ F_y  \end{array}\right)

Hvorki :math:`F_x` né :math:`F_y` eru 0. Ef þetta væri eini krafturinn
sem verkaði á kassann fengjum við:

.. math:: \left( \begin{array}{c} F_x  \\ F_y  \end{array}\right) = m_{t_{kassi}}  \left( \begin{array}{c} a_x  \\ a_y  \end{array}\right)

þar sem hvorki :math:`a_x` né :math:`a_y` eru 0. Þegar við skoðum
myndina sjáum við strax að það er ekki rétt. Við vitum að kassinn fer
eftir jörðinni. Hann er ekki á leið inn í jörðina, :math:`a_y` = 0. En
höfum ekki áhyggjur, þetta er vegna þess að ýtikrafturinn er ekki eini
krafturinn sem kemur við sögu. Við þurfum að taka hina með líka.

Togkraftur verkar alltaf í átt að þeim sem togar.

|image4|

| Togkraftur togar alltaf í hlutinn. Við getum hugsað okkur band fest í
  hlut. Togkrafturinn getur orðið 0 ef bandið er slakt. En togkraftur
  getur aldrei ýtt á hlut. Togkraftur í bandi hefur líka efri mörk.
  Bandið getur slitnað. Ef togkrafturinn fer yfir ákveðin mörk þá
  slitnar bandið.
| Á myndinni hér fyrir ofan höfum við sömu vandræði og fyrir ýtikraftinn
  sem var á ská. Það hljóta fleiri kraftar að koma við sögu heldur en
  bara þessi togkraftur.

.. _þyngdarkraftur-1:

Þyngdarkraftur
~~~~~~~~~~~~~~

| Þyngdarkrafturinn er eins og við sögðum kraftur sem verkar á
  þyngdarmassa hluta. Við yfirborð jarðar getum við skilgreint stærð sem
  við köllum þyngdarsvið, :math:`\vec{g}` sem vísar inn að miðju jarðar.
  Þyngdarsviðið gefur eins konar heildaráhrif massa jarðar.
  Þyngdarkraftur á þyngdarmassa :math:`m_g` er þá

  .. math:: \vec{F}_g = m_g \vec{g}

  Nú kemur að því sem er svo alveg sérstakt. **Þyngdarmassi hlutar er
  jafnstór tregðumassa hans.** Þetta virðist í öllum mælingum vera sama
  stærðin. Af hverju er þá verið að tala um tregðumassa og þyngdarmassa?
  Af hverju ekki bara að tala um massa? Ástæðan fyrir því er sú að
  þessir massar hafa svo ólík hlutverk. Tregðumassi ræður því hversu
  erfitt eða létt það er að breyta hraða hlutarins. Þyngdarmassi er eins
  konar hleðsla þyngdarkraftsins.
| Það er alveg sérstaklega mikilvægt að gera sér grein fyrir því strax,
  að þyngdarkrafturinn, :math:`\vec{F}_g = m_g\vec{g}` er kraftur.
  Þyngdarkrafturinn er þyngdarmassi sinnum þyngdarsviðið. Í mörgum
  eðlisfræðibókum er talað um þyngdarhröðun. Það er í sjálfu sér allt í
  lagi en það getur valdið misskilningi.
| Þegar eini krafturinn sem verkar á hlut er þyngdarkrafturinn þá fáum
  við samkvæmt öðru lögmáli Newtons:

.. math:: \vec{F}_g = m_g\vec{g} = m_t\vec{a}

Vegna þess að :math:`m_t = m_g` þá fæst :math:`\vec{g} = \vec{a}` Þ.e.
hröðun hlutarins verður jöfn þyngdarsviðinu. Þetta þýðir t.d. að allir
hlutir falla með sömu hröðun við yfirborð jarðar ef ekki verka á þá
aðrir kraftar eins og t.d. loftmótstaða.

:math:`\vec{g}` er samt ekki hugmyndafræðileg hröðun heldur þyngdarsvið.
Það er bara jafnt hröðuninni í þessu tilfelli. Auðvitað hefur
þyngdarsviðið einingu hröðunar en það þýðir ekki að það sé hröðun.

Ef við tökum með t.d. loftmótstöðu segjum að við lýsum henni með
:math:`\vec{F}_{loft} = -b\vec{v}` Þar sem :math:`\vec{v}` er hraði
hutarins, þá fáum við:

.. math:: m\vec{g}  - b\vec{v} = m\vec{a}

Hér er :math:`\vec{g}` greinilega ekki jafnt hröðunninni lengur.

Það er greinilegt að þyngdarkrafturinn er kraftur en hann hefur þann
sérkennilega eiginleika að vera jafnstór :math:`m\vec{g}` sem lítur út
eins og :math:`m\vec{a}`. Til þess að vera viss um að þetta rugli ekki
fyrir er sniðugt að skrifa stærð þyngdarkraftsins sem :math:`F_g` meðan
verið er að setja upp jöfnur og setja svo inn :math:`mg` þegar farið er
að reikna.

Þverkraftur og núningskraftur
~~~~~~~~~~~~~~~~~~~~~~~~~~~~~

Nú skulum við skoða aftur konuna sem var að ýta á kassann.

|image5|

Ef kassinn er á jörðunni þá kemur jörðin til með að toga kassann inn að
miðju jarðar. Á þessarri mynd er það í neikvæða :math:`y`-stefnu. Svo
auk þess að verða fyrir þessum ýtikrafti:

.. math:: \vec{F} =  \left( \begin{array}{c} F_x  \\ F_y  \end{array}\right)

þá verður kassinn líka fyrir þyngdarkrafti:

.. math:: \vec{F}_g =  \left( \begin{array}{c} 0 \\ -F_g  \end{array}\right)

Hvaða fleiri kraftar koma við sögu. Jú það er undirlagið, jörðin. Hún
kemur til með að halda kassanum uppi. Kraftur undirlagsins/jarðarinnar
hornrétt á undirlagið er það sem við kölluðum þverkraft eða normalkraft,
:math:`\vec{N}`. Á myndinni hjá okkur er þverkrafturinn að ýta upp í
jákvæða :math:`y` - stefnu.

.. math:: \vec{\textit{Þ}} =  \left( \begin{array}{c} 0 \\ \textit{Þ}  \end{array}\right)

Við gerum okkur grein fyrir því að þverkraftur verkar alltaf frá
yfirborði sem hlutur liggur á. Þverkrafturinn er alltaf það sem hann
þarf að vera til þess að hluturinn sökkvi ekki inn í yfirborðið. Það er
engin sér formúla sem gefur þverkraftinn, við verðum alltaf að finna
hann í hverju tilfelli fyrir sig. Ef þverkrafturinn verður 0 er
hluturinn að losna frá yfirborðinu. Þverkrafturinn getur ekki orðið
minni en 0, borðið togar ekki í hlutinn. Það eru líka til efri mörk
fyrir þverkraftinn. Ef við setjum of þungan hlut á borð þá getur borðið
brotnað. Þverkraftur borðsins á hlut getur ekki orðið meiri en svo að
efnatengi borðsins nái að halda honum uppi.

Núningskraftur er hinn þáttur krafts undirlagsins. Hann er krafturinn
sem undirlagið verkar með samsíða fletinum. Á myndinni er
núningskrafturinn í neikvæða :math:`x` - stefnu. Tilfellin geta verið
tvö. Segjum að kassinn sé á ferð, þá er hann að hreyfast í jákvæða
:math:`x` - stefnu. Þá er stefna núningskraftsins öfug við stefnu
hraðans. Hins vegar gæti kassinn verið kyrr. Það er verið að reyna að
færa hann í jákvæða :math:`x` - stefnu svo núningurinn er á móti þeiri
stefnu. Í báðum tilfellum er núningurinn í neikvæða :math:`x` - stefnu.

| Það hversu stór núningskrafturinn er fer eftir því hversu mikið
  yfirborðið ýtir upp á kassann, en það ýtir jafnmikið upp og kassinn
  ýtir niður á borðið. Þverkrafturinn er í raun mælikvarði á það hveru
  mikið yfirborðið og hluturinn þrýstast saman. Það er hægt að ímynda
  sér að núningurinn verði meiri ef þungur massi er settur ofan á
  kassann. Einnig getum við ímyndað okkur að núningurinn verði minni ef
  einhver togar með reipi upp á kassann. Núningurinn er mjög háður
  þverkraftinum.
| Hreyfinúningur:

  .. math:: \vec{F}_{nun} = -\mu_k \textit{Þ}\vec{e}_v

Hér er :math:`\vec{e}_v` einingavigur í stefnu hraðans og :math:`\mu_k`
svokallaður hreyfinúningsstuðull eða „coefficient of kinetic friction“.
Þessi núningsstuðull er mismunandi fyrir mismunandi pör efna. Það þarf í
raun að mæla núningsstuðulinn, en samt eru til nokkuð áreiðanleg gildi
fyrir ýmsar samsetningar efna. Stuðullinn er yfirleitt á bilinu frá 0
til 1.

Kyrrstöðunúningur:

.. math:: \vec{F}_{nun} \leq -\mu_s N\vec{e}_v

Þetta er næstum því eins og hér að ofan, nema þetta er ójafna og
stuðullinn heitir kyrrstöðunúningsstuðull eða „coefficient of static
friction“. Þessi stuðull er yfirleitt svolítið stærri en
hreyfinúningsstuðullinn.

| Aðalatriðið er þó ójöfnumerkið. Ójöfnumerkið segir:
  Kyrrstöðunúningurinn er hvað svo sem hann þarf að vera upp að ákveðnu
  marki. Ef hann nær þessu marki þá er hluturinn alveg að fara af stað.
  Hann er að fara að renna.
| Við skulum skulum skoða tilfellið á myndinni.
| Fyrst skulum við gera ráð fyrir að kassinn sé á ferð og þá er
  núningurinn:

  .. math:: \vec{F}_{nun} =  \left( \begin{array}{c} -F_{nun} \\ 0  \end{array}\right) =  \left( \begin{array}{c} -\mu_k \textit{Þ} \\ 0  \end{array}\right)

Heildarjarna hreyfingarinnar verður þá:

.. math:: \left( \begin{array}{c} F_x  \\ F_y  \end{array}\right)+  \left( \begin{array}{c} 0 \\ F_g  \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} -\mu_k \textit{Þ} \\ 0  \end{array}\right) = m_{kassi}\left( \begin{array}{c} a \\ 0  \end{array}\right)

Ef við vitum stærð og stefnu kraftsins :math:`\vec{F}` og
núningsstuðulinn :math:`\mu_k` þá getum við reiknað þverkaftinn *Þ*, út
frá :math:`y` - jöfnunni. Þegar við höfum fundið *Þ*, þá getum við
reiknað hröðun sleðans út frá :math:`x` - jöfnunni.

Næst skulum við athuga hvort kassinn hafi farið af stað. Gerum ráð fyrir
að hann hafi ekki farið af stað. Þá er núningurinn:

.. math:: \vec{F}_{nun} = \left( \begin{array}{c} -F_{nun} \\ 0  \end{array}\right) \leq   \left( \begin{array}{c} -\mu_s \textit{Þ} \\ 0  \end{array}\right)

Ef kassinn er ekki farinn að hreyfast heldur liggur þarna kyrr þá höfum
að :math:`a = 0`. Þá fáum við því jöfnurnar:

.. math:: \left( \begin{array}{c} F_x  \\ F_y  \end{array}\right)+  \left( \begin{array}{c} 0 \\ F_g  \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} -F_{nun} \\ 0  \end{array}\right) = m_{kassi}\left( \begin{array}{c} 0 \\ 0  \end{array}\right)

Nú er núningskrafturinn breyta hjá okkur eins og þverkrafturinn. Það sem
þarf að gera hér er að athuga hvort þetta stenst. Getur kassinn verið
kyrr svona?

Við finnum þverkraftinn, :math:`\textit{Þ}`, úr :math:`y` - jöfnunni og
núningskraftinn, :math:`F_{nun}`, úr :math:`x` - jöfnunni og athugum
hvort :math:`F_{nun} \leq \mu_s\textit{Þ}`. Ef það gildir þá er allt í
lagi. Ef ekki þá er hluturinn ekki kyrr.

Dæmi
----

1.
^^

| Maður togar 20 kg sleða eftir snjóbreiðu með jöfnum hraða. Maðurinn
  togar í sleðann með bandi sem vísar upp á við undir
  :math:`35\ensuremath{^\circ}` horni. Togkrafturinn í bandinu er
  28,8 N.
| a) Hversu stór er núningskrafturinn?
| b) Hversu stór er þverkrafurinn?

.. _section-1:

2.
^^

| Hekla rennir sér eftir láréttu svelli. Byrjunarhraði hennar er 10 m/s
  og hún stöðvast á 23 m.
| a) Hver er hröðun Heklu?
| b) Hekla vegur 41 kg. Hversu stór heildarkraftur verkar á Heklu?
| c) Hvers konar kraftur er það sem stöðvar hana?

.. _section-2:

3.
^^

| Til þess að draga 100 kg hlut eftir jörðunni (með jöfnum hraða) þarf
  að beita 300 N láréttum krafti.
| a) Hversu stór er núningskrafturinn milli hlutarins og jarðarinnar?
| b) Með hversu stórum krafti þyrfti að draga hlutinn svo að hann fengi
  hröðunina 2,0 m/s\ :math:`^2`?

.. _section-3:

4.
^^

| Lóðréttur togkraftur :math:`T` (upp) verkar á 5,0 kg hlut sem er
  staðsettur nálægt yfirborði jarðar. Finnið hröðun hlutarins ef
| a) :math:`T` = 5,0 N
| b) :math:`T` = 10 N
| c) :math:`T` = 100 N

.. _section-4:

5.
^^

| Kassa sem vegur 600 N er ýtt með 250 N láréttum krafti eftir láréttu
  gólfi á jöfnum hraða.
| a) Hversu stór núningskraftur verkar á hlutinn? b) Hversu stót er
  þverkraftur gólfsins á kassann? c) Hver er núningsstuðullinn milli
  kassans og gólfsins?

.. _section-5:

6.
^^

50 kg kassi liggur á láréttu gólfi í skemmu. Það þarf að færa kassann
til til þess að koma honum fyrir. Kalli ýtir niður á kassann undir
:math:`34\ensuremath{^\circ}` horni við lárétt með 90 N krafti.
Kyrrstöðunúningsstuðullinn milli gólfs og kassa er 0,60. Tekst Kalla að
færa kassann?

.. _section-6:

7.
^^

| 800 N kubbur liggur á skáplani sem myndar
  :math:`30\ensuremath{^\circ}` horn við lárétt. Stína notar kraftmæli
  og sér að ef hún togar í kubbinn upp samsíða planinu með 200 N krafti
  þá fer kubburinn niður planið á jöfnum hraða.
| a) Hver er hreyfinúningsstuðullinn milli plansins og kubbsins?
| b) Með hversu stórum krafti þarf að toga kubbinn upp skáplanið til
  þess að hann renni upp hallann á jöfnum hraða?

Svör
^^^^

| 1) a. 23,6 N,    b. 179 N
| 2) a. -2,17 m/:math:`s2`,    b. 89,1 N gagnstætt hreyfistefnu
| 3) a. 300 N,    b. 500 N
| 4)
  a. -8,8 m/s\ :math:`^2`,    b. -7,8 m/s\ :math:`^2`,    c. 10,2m/s\ :math:`^2`
| 5) a. 250 N    b. 600 N    c. 0,42
| 6) 326 N >74,6 N svo nei
| 7) a. 0,29,    b. 600 N

.. |image| image:: myndir/kafli05/steinn.png
   :width: 100%
.. |image1| image:: myndir/kafli05/ytatoga.png
   :width: 100%
.. |image2| image:: myndir/kafli05/ytabeint.png
   :width: 100%
.. |image3| image:: myndir/kafli05/ytaska.png
   :width: 100%
.. |image4| image:: myndir/kafli05/togaska.png
   :width: 100%
.. |image5| image:: myndir/kafli05/ytaska.png
   :width: 100%
