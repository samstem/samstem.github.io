Vinna og orka
=============

|image|

Eitt mikilvægasta hugtakið í eðlisfræði er hugtakið orka. Orka er það
sem þarf, til þess að hægt sé að framkvæma vinnu eða hafa áhrif á
eitthvern eða eitthvað. Í daglegu tali notum við orðin orka og vinna án
þess að skilgreina nákvæmlega hvað við eigum við. Stundu kemur meira að
segja fyrir að fólk rugli saman orku og krafti. Til þess að hægt sé að
nota hugtök í eðlisfræði þarf hins vegar að skilgreina nákvæmlega hvað
við er átt.

Vinna
-----

Þegar vinna er framkvæmd felst það oftast í því að krafti er beitt til
þess að færa eitthvað. Vegna þess að krafturinn sem notaður er er ekki
alltaf í þá stefnu sem hluturinn færist verður að reikna bara með þeim
krafti sem í raun færir hlutinn, þ.e. þeim krafti sem verkar í stefnu
færslunnar. Stundum verka kraftar á móti færslu og þá segjum við að þeir
framkvæmi neikvæða vinnu því þá þarf jákvæða vinnu bara til að yfirvinna
þessa neikvæðu.

Eðlisfræðin skilgreinir vinnu sem innfeldi krafts og færslu. Ef við
beitum krafti skáhallt niður og færum hlut eftir gólfi eins og á
myndinni til vinstri hér að ofan, þá er vinnan sem við framkvæmum
margfeldi þess hluta kraftsins sem er samsíða gólfinu og færslunnar
eftir gólfinu. Ef við togum hlut upp skábretti með léttum kaðli sem
festur er yfir trissu eins og á myndinni til hægri, þá framkvæmum við
vinnu sem er jöfn togkraftinum sem við beitum sinnum vegalengdinni sem
við togum kaðalinn. En þyngdarkrafturinn framkvæmir vinnu sem er neikvæð
og að stærð jöfn margfeldi stærðar þyngdarkraftsins og hæðarinnar sem
hluturinn færðist upp um.

Skilgreining vinnu er:

.. math::

   \begin{equation}
    W = \vec{F}\cdot\vec{\Delta s}
   \end{equation}

Eins og við vitum er innfeldi tveggja vigra jafnt margfeldi lengda
vigranna sinnum kósínus af horninu á milli þeirra. Þetta þýðir í raun að
við margföldum saman samsíða hluta:

.. math::

   \begin{equation}
   W =  F\cdot\Delta s_{\|F} = F_{\|\Delta s}\cdot \Delta s
   \end{equation}

Þetta er greinilegt því eins og þið munið getum við skrifað

.. math:: \vec{\Delta s} = \vec{\Delta s}_{\|F} +\vec{\Delta s}_{\bot F}

og á sama hátt

.. math:: \vec{F} = \vec{F}_{\|\Delta s} +\vec{F}_{\bot \Delta s}

Það að innfeldi hornréttra vigra er 0, gefur okkur þar með niðurstöðuna
hér að ofan.

Við komum oft til með að nota jöfnu 9.2 myndrænt og því skulum við skoða
hvernig þetta lítur út.

|image1|

Þegar við reiknum innfeldi, ber að hafa í huga að við erum alltaf að
margfalda samsíða þætti vigranna.

Vinna ýmissa krafta
~~~~~~~~~~~~~~~~~~~

Oft er gott að hafa í huga nokkur atriði varðandi þá krafta sem við erum
að fást við. skoðum því nokkra þeirra:

Þverkraftur
^^^^^^^^^^^

Þverkrafturinn vinnur yfirleitt ekki neina vinnu vegna þess að hluturinn
sem við skoðum er svo til alltaf að færast eftir yfirborðinu og
þverkrafturinn er hornréttur á yfirborðið. Hér þurfum við þó eins og
alltaf að muna að það er það að hann er hornréttur á yfirborðið sem er
aðalatriðið. Ef hlutur af einhverjum ástæðum færist ekki samsíða
yfirborðinu en er samt í snertingu við það þá þarf að sjálfsögðu að huga
að vinnu þverkraftsins. Eina tilfellið sem kemur í hugann er hopp. Við
getum hugsað okkur að í hoppi færist massamiðja mans upp á meðan
þverkrafturinn ýtir honum upp. Það er þó fremur sérstakt tilfelli. Í
flestum tilfellum ferðast hlutir hornrétt á þverkraftinn og þá
framkvæmir hann enga vinnu.

Núningskraftur
^^^^^^^^^^^^^^

Hreyfinúningskraftur framkvæmir alltaf neikvæða vinnu því núningur er
alltaf gagnstæður færslunni. Kyrrstöðunúningur er flóknari vegna þess að
hann gæti t.d. haldið hlut kyrrum á vörubílspalli og þar með framkvæmt
jákvæða vinnu á hlutnum þegar vörubíllinn hraðast áfram.

Almennt erum við þó að skoða vinnu hreyfinúningskraftsins. Þó að við
höfum almenna reglu ber þó alltaf að hafa í huga ástæðuna fyrir
reglunni. Vinnan er neikvæð vegna þess að krafturinn er alltaf í öfuga
stefnu við færsluna.

Kraftur í hringhreyfingu
^^^^^^^^^^^^^^^^^^^^^^^^

Ef hlutur er að ferðast í hring þarf kraft inn að miðju hringsins til
þess að halda honum á hringhreyfingu. Þessi kraftur framkvæmir ekki
vinnu vegna þess að hann er hornréttur á færsluna í hverjum punkti.

Aðrir kraftar geta framkvæmt vinnu. Hluturinn gæti verið að fara
mishratt í hringhreyfingunni og þá er einhver kraftur sem verkar eftir
hringbrautinni að framkvæma vinnu, en sá kraftur sem verkar inn að miðju
hringsins framkvæmir enga vinnu.

Þyngdarkraftur
^^^^^^^^^^^^^^

Þyngdarkrafturinn er alveg sérstakur þegar kemur að vinnu.
Þyngdarkrafturinn framkvæmir neikvæða vinnu þegar hlut er lyft upp og
jafnmikla jákvæða vinnu þegar hluturinn fellur aftur niður. Við komum
til með að ræða hann sérstaklega.

Hreyfiorka
----------

Til þess að geta framkvæmt vinnu þurfum við að hafa nokkuð sem við
köllum orku.

Það eru til margar tegundir orku og hér ætlum við að tala um orku sem
tengist hreyfingu hlutar, hreyfiorku. Með því að framkvæma vinnu getum
við komið kyrrstæðum hlut á hreyfingu. Við skulum skoða hvernig við
gerum það.

Hugsum okkur að hlutur með massa :math:`m` sé kyrrstæður eða á hraða
:math:`v_0`. Nú verkum við á hann með heildarkraftir
:math:`\vec{F}_{heild}`. Samkvæmt öðru lögmáli Newtons fær þá massinn
hröðun.

.. math:: \vec{F}_{heild} = m\vec{a}

Athugum nú vinnuna sem þessi kraftur framkvæmir ef við færum hlutinn um
:math:`\vec{\Delta s}`.

.. math:: W_{heild} = \vec{F}_{heild}\cdot \vec{\Delta s} = m\vec{a}\cdot \vec{\Delta s}

Við munum eftir jöfnu sem við höfðum þegar við skoðuðum hreyfifræðina.
Ef við höfum jafna hröðun, þá gildir:

.. math:: 2\vec{a}\cdot \vec{\Delta s} = v^2 - v^2_0

Setjum þetta inn í jöfnuna hér að ofan og þá fáum við:

.. math::

   \begin{equation}
   W_{heild} = \vec{F}_{heild}\cdot \vec{\Delta s} = m\frac{1}{2}(v^2 - v^2_0) = \frac{1}{2}mv^2- \frac{1}{2}mv^2_0
   \end{equation}

Við gætum hugsanlega haft áhyggjur af því að þetta gildi bara fyrir
jafnan kraft, en hvað gerist ef við deilum færslunni í bita svo litla að
krafturinn sé jafn á hverju bili?

Þá fengjum við:

.. math:: \vec{F}_{heild}\cdot \vec{\Delta s}_1  = \frac{1}{2}mv^2_1- \frac{1}{2}mv^2_0

á fyrsta bilinu,

.. math:: \vec{F}_{heild}\cdot \vec{\Delta s}_2 =  \frac{1}{2}mv^2_2- \frac{1}{2}mv^2_1

þannig að

.. math:: \vec{F}_{heild}\cdot (\vec{\Delta s}_1+\vec{\Delta s}_2) =  \frac{1}{2}mv^2_2- \frac{1}{2}mv^2_0

Þegar við tökum lengri vegalengd þó svo að krafturinn sé ekki jafn þá
fáum við að jafna 9.1 gildir.

Við köllum stærðina :math:`\frac{1}{2}mv^2` hreyfiorku. Formlega
skilgreinum við hreyfiorku sem:

.. math::

   \begin{equation}
   E_{k} = \frac{1}{2}mv^2
   \end{equation}

Hreyfiorka er „orka“ sem hlutur hefur vegna þess að hann er á hreyfingu.
Á sama hátt og við getum gefið hlut hreyfiorku með því að framkvæma
vinnu, þá getur hlutur með hreyfiorku framkvæmt vinnu. Jöfnu 9.1 má
umrita á eftirfarandi hátt:

.. math::

   \begin{equation}
   E_{k_1} + W_{heild} = E_{k_2}
   \end{equation}

Ef hlutur á hraða :math:`v_1` kemur og rekst á annan þannig að hann
hægir á sér niður í :math:`v_2`, þá hefur hann byrjað með hreyfiorku
:math:`E_{k_1}` breytt hluta hennar í vinnu :math:`W` og á eftir
hreyfiorku :math:`E_{k_2}`. Athuga ber þó að það er heildarvinnan sem
breytist.

Segjum sem svo að maður framkvæmi vinnu við að draga hlut eftir jörðinni
en vegna núnings dugir það bara til þess að draga hlutinn á jöfnum
hraða. Þá er :math:`E_{k_1}` = :math:`E_{k_2}` og því er heildarvinnan
engin.

Stöðuorka og geymnir kraftar
----------------------------

Við minndumst á það að þyngdarkrafturinn framkvæmir ákveðna neikvæða
vinnur þegar hlut er lyft upp en jafnmikla jákvæða vinnu þegar hann
fellur aftur niður. Sem sagt ef þyngdarkrafturinn framkvæmir neikvæða
vinnur geymir hann hana og getur gefið hana tilbaka sem jákvæða vinnu.
Nokkrir kraftar hafa þennan eiginleika. Annar kraftur sem hefur þennan
eiginleika er fjaðurkrafturinn. Ef við pressum saman gorm framkvæmir
hann neikvæða vinnu en ef við sleppum framkvæmir gormurinn jákvæða vinnu
og sprettur út.

Þessir kraftar eru kallaðir geymnir. Þeir geyma vinnuna og gefa hana
tilbaka. Til þess að sjá betur muninn á geymnum og ógeymnum kröftum er
gott að skoða núningskraftinn. Núningskraftur framkvæmir neikvæða vinnu
þegar kubbur rennur eftir gólfi en við fáum þá vinnu ekki tilbaka.

Vegna sérstöðu geymnu kraftanna eru þeir skoðaðir sérstaklega. Auk þess
að „geyma“ vinnuna þá hafa geymnir kraftar þá sérstöðu að vinna þeirra
er háð stöðu. Við það að flytja hlut á milli ákveðinna staða er vinna
kraftsins alltaf sú sama hvort sem farið er beint eða farnar einhverjar
krókaleiðir. Ef við skoðum jöfnuna sem við höfðum fyrir vinnu og
hreyfiorku: :math:`E_{k_1} + W_{heild} = E_{k_2}` þá er greinilegt að
við getum skoðað vinnu geymins krafts sér. Skiptum :math:`W_{heild}` í
tvo hluta
:math:`W_{heild} = W_{adrir} + \vec{F}_{geyminn}\cdot\vec{\Delta s}`

Sett inn í jöfnuna fáum við þá

.. math::

   \begin{equation}
   E_{k_1} + W_{adrir} + \vec{F}_{geyminn}\cdot\vec{\Delta s} = E_{k_2}
   \end{equation}

Nú skilgreinum við fyrir geymna krafta nýja stærð sem við köllum
stöðuorku (Potential Energy) :math:`E_p`:

.. math::

   \begin{equation}
   \Delta E_p = E_{p_2} - E_{p_1} = -\vec{F}_{geyminn}\cdot\vec{\Delta s}
   \end{equation}

Með því að nota þessa stærð í stað vinnu geyminna krafta fáum við það
sem við köllum vinnulögmálið:

.. math::

   \begin{equation}
   E_{k_1} + E_{p_1}+ W_{adrir}  = E_{k_2}+ E_{p_2}
   \end{equation}

Við skilgreindum í rauninni aðeins breytinguna í stöðuorku,
:math:`\Delta E_p`. Við skilgreindum ekki :math:`E_{p{1}}` eða
:math:`E_{p{2}}`, bara muninn. Þess vegna er alltaf um óákveðinn fasta
að ræða þegar við skoðum stöðuorku í einhverjum ákveðnum punkti. Til
þess að geta fundið :math:`E_{p_1}` t.d. þurfum við að ákveða hvar
stöðuorkan er 0.

Stöðuorka þyngdarkrafts við yfirborð jarðar
~~~~~~~~~~~~~~~~~~~~~~~~~~~~~~~~~~~~~~~~~~~

Vinna þyngdarkrafts þegar hlutur með massa :math:`m` er fluttur úr hæð
:math:`h_1 = 0` í hæðina :math:`h_2 = h` er :math:`-mgh` Þá er
:math:`E_{p_2} - E_{p_1} = mgh`. Ef við veljum að segja að
:math:`E_p(h_1) = 0` þegar :math:`h_1 = 0` þá getum við skilgreint
:math:`E_p(h) = mgh`. Við hefðum getað sett
:math:`E_p(h) = mgh + 5,0\,\text{J}` (þ.e.
:math:`E_p(0) = 5,0\,\text{J}`) eða eitthvað annað. Það er okkar val.

Dæmi: Fall úr hæð h
^^^^^^^^^^^^^^^^^^^

Skoðum hlut sem er uppi á borði í hæðinni h yfir gólfi.

Ef við ýtum hlutnum fram af borðinu þá fellur hann til jarðar með
upphafshraða :math:`v_1 = 0`. Hvað kraftar eru að verki hér? Ef við
skoðum stöðuna eftir að við höfum sleppt hlutnum þá er bara
þyngdarkrafturinn að verki og kannski smá loftmótstaða.

Vinnulögmálið gæfi þá:

.. math:: E_{k_1} + E_{p_1}+ W_{loftmotstada}  = E_{k_2}+ E_{p_2}

Við getum valið að :math:`E_{p_{golf}} = 0`. þá fæst

.. math:: 0 + mgh +W_{loftmotstada} = \frac{1}{2} mv^2_2 + 0

Ef við vitum vinnu loftmótstöðunnar þá gætum við hér reiknað á hvaða
hraða hluturinn er rétt áður en hann lendir á gólfinu. (Athugið að þegar
hluturinn lendir á gólfinu verkar gólfið með krafti til að stöðva hann.
Þá er þyngdarkrafturinn ekki lengur eini krafturinn sem kemur við sögu.)

Spurning: Framkvæmir loftmótstaðan neikvæða eða jákvæða vinnu?

Segjum að við höfum lofttæmi—enga loftmótstöðu— og að hluturinn falli úr
hæðinni 0,9 m niður á gólf. Hver er þá hraði hans rétt áður en hann
lendir á jörðunni?

Við höfum:

.. math::

   mgh = \frac{1}{2} mv^2_2
   \,\,\,\Rightarrow\,\,\,v_2 = \sqrt{2gh} = 4,2\,\text{m}/\text{s}

Stöðuorka fjaðurkrafts
~~~~~~~~~~~~~~~~~~~~~~

Fjaðurkraftur gorms er samkvæmt lögmáli Hooks:
:math:`\vec{F} = -k\vec{x}` þar sem :math:`\vec{x}` er færsla frá
jafnvægisstöðu. Hér er dálítið erfitt að finna vinnu kraftsins þegar við
drögum hann út eða þjöppum honum saman vegna þess að krafturinn er í
réttu hlutfalli við færsluna. Við gætum aftur skoðað örlítil færslubil,
:math:`\Delta x_i` sem væru svo lítil að x væri næstum fasti á hverju
þeirra. Nú skulum við bara líta á stærðir vigranna
:math:`F = |\vec{F}|`, :math:`x = |\vec{x}|` og svo framvegis. Þá
fengist ef við skiptum niður í N bil:

.. math:: \Delta E_p = -W  =  F_1\Delta x_1 +  F_2\Delta x_2+\cdots \cdots+ F_N\Delta x_N

Þetta getum við líka skrifað:

.. math:: \Delta E_p = \sum^N_{i=1} F_i\Delta x_i

Ef við látum N verða óendanlega stórt þá fáum við :

.. math:: \Delta E_p  = \int^{x_2}_{0}F(x)dx =  \int^{x_2}_{0}kxdx = \frac{1}{2}k x^2

|image2|

Myndrænt sjáum við að þetta fæst með því að finna flatarmál undir ferli
samanber myndina hér að ofan.

Nú er langeinfaldast að velja að setja :math:`E_p(x=0) = 0`. Þá fæst að:

.. math::

   \begin{equation}
   E_{p_{fjadur}}(x) = \frac{1}{2}kx^2
   \end{equation}

Við hefðum auðvitað getað valið að setja t.d.
:math:`E_{p_{fjadur}}(x) = \frac{1}{2}kx^2 + 5,2 J` eða eitthvað álíka
en það hefði ekki hjálpað okkur mikið og bara verið til trafala.

 

Vélræn orka
~~~~~~~~~~~

Summa hreyfiorku og stöðuorku er stundum kölluð vélræn orka. Ef engir
aðrir kraftar en þeir geymnu eru að verki er talað um varðveislu
vélrænnar orku. Í raunveruleikanum er það þó mjög óalgengt. Við tölum um
krafta eins og núning og loftmótstöðu sem eyðandi krafta (dissipative
forces). Þeir „eyða“ vélrænni orku. En hvað verður um vélræna orku sem
er eytt? Hún getur farið í ýmislegt. Orkan eyðist ekki hún er bara ekki
lengur eins nýtileg. Hún hefur breytst í varma eða hljóð eða beyglur.
Allt eru þetta aðrar gerðir orku sem oft eru ekki eins aðgengilegar og
vélræna orkan. Orka eyðist ekki heldur breytist úr einu formi í annað.

Stöðuorka almenna þyngdarkraftsins
~~~~~~~~~~~~~~~~~~~~~~~~~~~~~~~~~~

Þyngdarkraftur milli tveggja massa er:

.. math::

   \begin{equation}
   \vec{F}_G = -G\frac{Mm}{r^2}\vec{e_r}
   \end{equation}

Þessi kraftur er geyminn, alveg eins og þyngdarkrafturinn við yfirborð
jarðar, enda er þyngdarkraftur við yfirborð jarðar bara sértilfelli af
þessum krafti. Eins og alltaf þegar höfum geymna krafta skilgreinum við
stöðuorku í tengslum við kraftinn.

Í þessu tilfelli er krafturinn háður fjarlægðinni milli massanna og við
verðum því að gera eins og með gormkraftinn að skipta niður í mörg lítil
bil þar sem krafturinn er u.þ.b. fasti á hverju bili.

.. math:: \Delta E_p = -W = -\sum^N_{i=1} \vec{F}_i(r_i)\cdot\Delta \vec{r}_i

Þegar við skiptum niður í óendanlega mörg bil fáum við tegur:

.. math::

   \begin{equation}
   \Delta E_p = - W =  -\int^{r_2}_{r_1}\vec{F}(r)\cdot d\vec{r} = \int^{r_2}_{r_1}F(r)dr
   \end{equation}

Takið eftir að vigurinn :math:`d\vec{r}` er í stefnu :math:`\vec{e_r}`.

Þegar við lærum að diffra lærum við mjög fljótlega að
:math:`\frac{d(x^n)}{dx} = nx^{n-1}`. Við lærum einnig að ef við diffrum
tegrið af :math:`f(x)` þá fáum við :math:`f(x)` tilbaka. Þannig verður
tegrið af :math:`x^n` jafnt fallinu sem diffrað gefur :math:`x^n`,
nefnilega :math:`\frac{1}{n+1}x^{n+1}`.

Tegrið :math:`\int^{r_2}_{r_1}F(r)dr` er tegur milli tveggja ákveðinna
marka og fæst slíkt með því að skoða gildi tegursins í :math:`r_2` og
draga frá gildi tegursins í :math:`r_1`.

Ef við setjum inn jöfnu kraftsins :math:`F(r) = G\frac{Mm}{r^2}`
(athugið að hér erum við að tala stærð :math:`F(r)`) þá fæst tegrið:

.. math::

   \begin{equation}
   \Delta E_p = \int^{r_2}_{r_1}G\frac{Mm}{r^2}dr = GMm\int^{r_2}_{r_1}\frac{1}{r^2}dr = GMm(\frac{-1}{r_2} - \frac{-1}{r_1} ) = -G\frac{Mm}{r_2} - (-G\frac{Mm}{r_1})
   \end{equation}

Nú gætum við skilgreint stöðuorku sem verandi 0 í hvaða punkti sem er.
Ef við veljum t.d. að stöðuorka sé 0 við yfirborð jarðar, þá fæst

.. math:: E_p(r) = G\frac{Mm}{R{\oplus}} - G\frac{Mm}{r}

Þetta er svo sem allt í lagin en samt svolítið vesen að draga á eftir
sér þennan fasta lið :math:`G\frac{Mm}{R_{\oplus}}`.

Ef ekkert annað er tiltekið veljum við því frekar að setja stöðuorkuna 0
úti í óendanlegu. Við það verður:

.. math:: E_p(r)  = -G\frac{Mm}{r}

Enginn fasti, bara fallið sem sjálft verður 0 þegar r stefnir á
óendanlegt.

Það verður þó að passa sig á því að stöðuorkan er þá alltaf neikvæð. Hún
er neikvæð og í öfugu hlutfalli við fjarlægðina r. Eftir því sem r er
stærra verður tölugildi :math:`G\frac{Mm}{r}` minna, það verður minna og
minna neikvætt og er því að stækka.

Stöðuorka við yfirborð jarðar
~~~~~~~~~~~~~~~~~~~~~~~~~~~~~

Nú skulum við aðeins tengja stöðuorkuna sem við vorum að leiða út við
:math:`mgy`, stöðuorku við yfirborð jarðar í hæð y.

Við skulum gera ráð fyrir að :math:`y = 0` svari til
:math:`r = R_{\oplus}`. Þá svarar :math:`y = h` til
:math:`r = R_{\oplus} + h`. Við skulum nú gera ráð fyrir að við
skilgreinum stöðuorku við yfirborð jarðar sem verandi :math:`0` svo
:math:`E_p(R_{\oplus}) = 0` alveg eins og :math:`mg(y=0) = 0` við
yfirborð jarðar. Nú skulum við gera ráð fyrir að
:math:`h\,\,\ll\,\,R_{\oplus}` og notum svo nálgunina

.. math:: (1+x)^a\,\, \approx\,\, 1+ax

þá höfum við:

.. math::

   E_p (R_{\oplus}+h) = -G\frac{M_{\oplus}m}{R_{\oplus}+h}+G\frac{M_{\oplus}m}{R_{\oplus}}
   = -G\frac{M_{\oplus}m}{R_{\oplus}}(\frac{1}{1+\frac{h}{R_{\oplus}}}-1)
   = -G\frac{M_{\oplus}m}{R_{\oplus}}(1-\frac{h}{R_{\oplus}}-1)

.. math:: =-G\frac{M_{\oplus}m}{R_{\oplus}}(-\frac{h}{R_{\oplus}}) = G\frac{M_{\oplus}m}{R^2_{\oplus}}h

Við getum nú rifjað upp frá kaflanum um þyngdarlögmál Newtons að stærðin

.. math:: G\frac{M_{\oplus}}{R^2_{\oplus}} = g

Þ.e. þyngdarsviðið við yfirborð jarðar. Þá höfum við fengið að ef við
setjum stöðuorkuna við yfirborð jarðar sem 0, þá er stöðuorkan í hæðinni
h yfir yfirborði jarðar:

.. math:: E_p (R_{\oplus}+h) = mgh

Alveg eins og við fengum þegar við nálguðum þyngdarkraftinn við yfirborð
jarðar með :math:`F_g = mg`.

Vinnulögmálið
-------------

Jafnan

.. math:: E_{k_1} + E_{p_1}+ W_{\textit{aðrir}}  = E_{k_2}+ E_{p_2}

er kölluð vinnulögmálið. Stundum er jafnvel einfaldara að skrifa hana
bara:

.. math:: E_1 + W_{\textit{aðrir}}  = E_2

Þá tákna :math:`E_1` og :math:`E_2` bara heildar vélræna orku fyrir og
eftir.

Vélræna orkan er summa hreyfiorku og stöðuorku. Við lærum bráðlega að
það er hægt að tala um hreyfiorku massamiðju og svo hreyfiorku vegna
snúnings. Við höfum margar tegundir af stöðuorku vegna mismunandi
geyminna krafta. Allt þetta verður hluti af vélrænu orkunni eftir því
sem við á. Við söfnum í sarpinn og bætum við eftir því sem við lærum
meira. Vinnulögmálið gildir hins vegar alltaf því það er bara einföld
bókhaldsjafna. Það gildir meira að segja þó að við vitum ekki hvað
vinnuliðurinn er í raun að gera. T.d. getum við reiknað út hversu mikil
orka fór í beyglur hávaða og varma þegar bílar lenda í árekstri, með því
að reikna vélrænu orkuna fyrir og eftir og finna mismuninn.

Stöðuorkugröf
-------------

Þegar við skoðum mynd af brekku, t.d. eins og myndina hér að neðan með h
sem fall af x, getum við hugsað okkur hvað gerist ef brekkan er alhál og
við sleppum litlum massa einhvers staðar í henni.

|image3|

Massinn myndi renna eftir brekkunni. Ef hann er kyrr uppi myndi hann
renna niður á við og halda svo áfram upp aftur þar til hann væri kominn
aftur í sömu hæð. Við höfum tilfinningu fyrir því hvernig massinn
hreyfist eftir brekkunni. Hæð brekkunnar er í réttu hlutfalli við
stöðuorkuna í þyngdarsviði jarðar. :math:`E_p = mgh` þar sem :math:`m`
og :math:`g` eru fastar fyrir ákveðinn massa. Við gætum teiknað graf af
stöðuorku sem fall af x og fengjum þá:

|image4|

En það lítur út alveg eins og brekkan hér að ofan.

Alment gildir að hlutir leita frá hárri stöðuorku að lægri stöðuorku.
Hlutir hreyfast sjálfkrafa í átt að lægri stöðuorku en það þarf orku til
að koma þeim upp í hærri stöðuorku. Dæmi um þetta er penni sem dettur
sjálfkrafa niður á gólf eða gormur sem skreppur saman þegar honum er
sleppt eftir að hann hefur verið strekktur.

Stöðuorkugraf gefur okkur sams konar tilfinningu fyrir því hvernig
hluturinn vill hreyfast eins og brekkugrafið gaf. Þess vegna eru
stöðuorkugröf notuð. Við tölum um stöðuorkubrunna eða stöðuorkuhóla. Ef
við gerum graf af stöðuorku sem falli af fjarlægð massa m frá massa M
fáum við:

|image5|

Í þessu tilfelli er oft talað um stöðuorkubrunn. Massinn m hefur
tilhneigingu til að falla inn að massa M, niður í brunninn.

Það er oft gott að nota hliðstæður til þess að fá tilfinningu fyrir
einhverju sem er ekki kunnuglegt. Það er ekki alltaf auðvelt að finna
góðar hliðstæður en hæð/stöðuorku—hliðstæðan er góð og nytsamleg. Hún er
líka mikið notuð.

Dæmi
----

1.
^^

| Helga dregur 50 kg áburðarpoka eftir gólfi. Hún togar pokann upp undir
  :math:`38\,\ensuremath{^\circ}` horni. Hún togar með 200 N krafti og
  flytur pokann 1,2 m eftir gólfinu.
| a) Hversu mikla vinnu framkvæmir Helga?
| b) Ef núningsstuðullin milli poka og gólfs er 0,4, hversu mikla vinnu
  framkvæmir núningskrafturinn?

.. _section-1:

2.
^^

| 10 g byssukúla hefur hraðann 1,2,km/s.
| a) Hver er hreyforka kúlunnar?
| b) Hver er hreyfiorka kúlunnar eftir að hún hefur farið í gegnum vegg
  og hraði hennar hefur helmingast?
| c) Hversu mikla vinnu framkvæmdi veggurinn á byssukúlunni?

.. _section-2:

3.
^^

| 5,0 kg kassa er lyft úr kyrrstöðu beint upp um 4,0 m með 80 N krafti.
| a) Finnið vinnu kraftsins.
| b) Finnið vinnu þyngdarkraftsins.
| c) Finnið hreyfiorku kassans þegar hann hefur verið færður þessa
  4,0 m.

.. _section-3:

4.
^^

| Kassi (20 kg) er togaður úr kyrrstöðu, 120 cm upp skábretti, með 140 N
  krafti. Halli skábrettisins er :math:`37\ensuremath{^\circ}` miðað við
  lárétt.
| a) Hver er vinna kraftsins?
| b) Hver er vinna þyngdarkraftsins?
| c) Ef brettið er núningslaust hver verður þá hreyfiorka kassans þegar
  hann er búinn að fara þessa 120 cm?

.. _section-4:

5.
^^

|image6|

| 5,0 kg hlutur er kyrrstæður í :math:`x = 0`. Hann verður fyrir einum
  krafti, :math:`\vec{F}` í x-stefnu. :math:`\vec{F} = F_x\vec{i}`.
  Stærð kraftsins er breytileg eftir stöðu :math:`x` og má sjá kraftinn
  :math:`F_x` sem fall af :math:`x` á grafinu. Finnið vinnu kraftsins á
  meðan hann færir hlutinn frá
| a) :math:`x = 0` í :math:`x = 2\,`\ m.
| b) :math:`x = 2\,`\ m í :math:`x = 3\,`\ m.
| c) Finnið hreyfiorku hlutarins þegar hann er í 2 m.
| d) Finnið hreyfiorku hlutarins þegar hann er í 3 m.

.. _section-5:

6.
^^

Maður, sem er 80 kg, klifrar upp stiga upp í 5,0 m hæð. Hversu mikið
hefur stöðuorka mannsins aukist við þetta?

.. _section-6:

7.
^^

| Málmkúlu sem vegur 2,0 kg er haldið í 20 m hæð yfir jörðu. Við tímann
  :math:`t = 0` er kúlunni sleppt.
| a) Hver er upphafleg stöðuorka kúlunnar miðað við jörðu?
| b) Notið annað lögmál Newtons til þess að ákvarða hversu langt kúlan
  fellur á fyrstu sekúndunni eftir að henni er sleppt og hver hraði
  hennar er þá.
| c) Finnið stöðuorku og hreyfiorku kúlunnar þegar hún hefur fallið í
  eina sekúndu.
| d) Finnið stöðuorku og hreyfiorku kúlunnar þegar hún er alveg að fara
  að lenda á jörðunni.

.. _section-7:

8.
^^

Hversu hátt þarf að lyfta massa :math:`m` svo hann hafi stöðuorku sem er
jöfn þeirri hreyfiorku sem hann hefur þegar hann ferðast á hraðanum
20 m/s?

.. _section-8:

9.
^^

| Gormur hefur fjaðurstuðul 12000 N/m. Hversu langt þarf að strekkja
  gorminn svo að stöðuorka hans sé
| a) 15 J
| b) 60 J

.. _section-9:

10.
^^^

Kubbur (3,0 kg) kemur á jöfnum hraða, 7,0 m/s að núningslausu skáplani
sem hallar um :math:`40\ensuremath{^\circ}` yfir jörðu. Hversu langt fer
kubburinn upp skáplanið áður en hann stöðvast? (Hann stöðvast um stund
áður en hann byrjar að renna niður)

.. _section-10:

11.
^^^

| Kona setur 2,0 kg kubb upp að gormi sem hefur fjaðurstuðul 300 N/m.
  Hún ýtir nú kubbnum þar til gormurinn hefur þjappast saman um 9,0 cm.
| a) Hversu mikla vinnu framkvæmdi konan við að ýta gorminum og hversu
  mikla vinnu framkvæmdi gormurinn?
| b) Nú er kubbnum sleppt og hann yfirgefur gorminn þegar gormurinn er
  kominn í upphaflega stöðu (jafnvægisstöðu). Finnið hraða kubbsins
  þegar hann yfirgefur gorminn.

.. _section-11:

12.
^^^

| 2000 kg bíll sem er á hraða 25 m/s eftir láréttum vegi snögghemlar og
  rennur við það 600 m áður en hann stöðvast.
| a) Hver er vinna núningskraftsins?
| b) Hversu stór er núningsstuðullinn milli læstra dekkja og vegar?

.. _section-12:

13.
^^^

.. container:: wrapfigure

   r0.22

   .. container:: center

      |image7|

Á myndinni má sjá tvo massa sem eru tengdir saman með léttu bandi yfir
trissu. Massi :math:`m_1 = 3,2\,`\ kg og massi :math:`m_2 = 2,1\,`\ kg.
Massi :math:`m_2` er festur í gólf með sama létta bandi þannig að
:math:`m_1` situr :math:`\ell = 1,2\,`\ m ofar en :math:`m_2`. Nú er
klippt á bandið sem heldur :math:`m_2` við gólfið (sjá mynd). Hver
verður hraði massanna þegar þeir eru í sömu hæð?

.. _section-13:

14.
^^^

| Hallvarður er 80 kg. Hann klifrar upp 120 m háa brekku (þ.e. hæsti
  punktur brekkunnar er 120 m hærri en staðurinn þar sem hann byrjaði).
| a) Hversu mikið jókst þyngdarstöðuorka Hallvarðar?
| b) Líkami Hallvarðar nýtir 20% orku sinnar í vélræna orku. Þ.e. fyrir
  hver 100 J af innri orku sem hann notar, fara 20 J í vélræna orku og
  80 J í varma. Hversu mikla innri orku notar Hallvarður?

.. _section-14:

15.
^^^

| Sleði (8,0 kg) er upphaflega kyrrstæður á láréttum vegi.
  Núningsstuðullinn milli vegar og sleða er 0,4. Nú er sleðinn togaður
  áfram 3,0 m með 40 N togkrafti sem vísar :math:`30\ensuremath{^\circ}`
  yfir lárétt.
| a) Hver er vinna togkraftsins?
| b) Hver er vinna núningskraftsins?
| c) Hver er breytingin í hreyfiorku sleðans?
| d) Hver er hraði sleðans eftir þessa 3,0 m?

.. _section-15:

16.
^^^

| Maður sveiflar sér í kaðli sem er 4,00 m langur. Kaðallinn er ekki
  sterkur, hann slitnar ef togkrafturinn í honum verður meiri en tvisvar
  þyngd mannsins.
| a) Í hvaða stöðu er liklegast að strengurinn slitni?
| b) Hver er togkrafturinn í bandinu í neðstu stöðu, táknaður við hraða
  mannsins í þeirri stöðu?
| c) Hver er mesti hraði sem maðurinn getur haft án þess að strengurinn
  slitni?
| d) Hvað er stærsta horn frá lóðréttu sem maðurinn getur byrjað
  sveifluna án þess að strengurinn slitni? (Eða sé alveg að slitna.)

Innskot um afl (power)
^^^^^^^^^^^^^^^^^^^^^^

**Afl (Power táknað með :math:`P`) er mjög mikilvæg stærð í eðlisfræði
og í allmennri notkun. Afl lýsir því hversu mikil vinna er framkvæmd á
tímaeiningu. Þannig er afl
:math:`P = \frac{W}{\Delta t} = \frac{\Delta E}{\Delta t}`. Afl hugtak
sem er mikið notað þegar talað er um vélar. Oft er talað um að bílar séu
svo og svo mörg hestöfl. Það lýsir því þá hversu mikla vinnu þeir geta
framkvæmt á tímaeiningu. Nú er hestafl gamaldags eining og SI eining
afls er eins og eðlilegt er [:math:`P`] = J/s = W. Einingin W, watt
heitir eftir James Watt sem var einn af þeim fyrstu til þess að skoða
gufuvélar.**

**Vegna þess að hestöfl eru enn notuð í ýmsum samböndum þurfum við að
vita að 1 ha = 746 W.**

**Einnig er gott að vita að fyrst :math:`P = \frac{W}{\Delta t}` þá fæst
að
:math:`P = \frac{\vec{F}\cdot\Delta\vec{ r}}{\Delta t}  = \vec{F}\cdot\frac{\Delta\vec{ r}}{\Delta t} = \vec{F}\cdot\vec{v}`**

.. _section-16:

17.
^^^

Bíll (1300 kg) eykur hraðann úr kyrrstöðu í 90 km/klst á 5,0 sek. Ef við
gerum ráð fyrir að snúningsnúningur hjóla við götu sé hverfandi, hversu
mikið afl framleiðir vél bílsins? Gefið svarið í hestöflum.

.. _section-17:

18.
^^^

Bíll (1230 kg) ekur eftir láréttum vegi á hraðanum 72 km/klst. Hann
notar 5 hestöfl á þessum hraða. Hversu stór er snúningsnúningsstuðullinn
milli hjóla og vegar? (Gerið ráð fyrir að loftmótstaða sé engin.)

.. _section-18:

19.
^^^

Til þess að knýja 800 kg bíl á hraðanum 50 km/klst eftir láréttum vegi
þarf 30 kW af vélarafli til hjóla. Hversu mikið afl þyrfti til þess að
knýja bílinn upp 8\ :math:`\ensuremath{^\circ}` halla á sama hraða?
(Gerið ráð fyrir að núningsstuðullinn sé sá sami á jafnsléttu og í
hallanum.)

.. _section-19:

20.
^^^

8000 kg af vatni er dælt upp úr 20 m djúpum brinni á einni klst. Hvert
er afl dælunnar?

.. _section-20:

21.
^^^

Gufa kemur með hraðanum 800 m/s inn í túrbínu sem skilar 10 MW nýtanlegu
afli. Gufan yfirgefur túrbínuna á hraðanum 100 m/s. Hversu mikill massi
gufu streymir um túrbínuna á hverri sekúndu ef nýting vélrænnar orku er
80%?

.. _section-21:

22.
^^^

| Baunabyssa er búin til úr gormi sem festur er í endann á röri.
  Gorminum er hægt að halda við ákveðna styttingu með pinna sem heldur
  honum föstum. Þegar ýtt er á gikk losnar pinninn og gormurinn skýst í
  jafnvægisstöðu og ýtir á undan sér baun eða einhverju öðru smáu. Gormi
  í slíkri byssu er þrýst saman með 9,5 N krafti og styttist hann við
  það um 5,2 cm.
| a) Hver er kraftstuðull gormsins?
| b) Hvaða hraða myndi 3,0 g lítil steinvala fræðilega fá ef henni væri
  skotið úr þessarri byssu? (Gert ráð fyrir að núningur sé enginn og
  gormurinn massalaus.)

.. _section-22:

23.
^^^

1 kg leirklumpur fellur úr kyrrstöðu ofan á enda gorms sem festur er í
gólfið. Kraftstuðull gormsins er 360 N/m og klessan fellur úr 112 cm
hæð. Hver verður mesta samþjöppun gormsins við áreksturinn?

.. _section-23:

24.
^^^

|image8|

Friðbjörg leggur af stað á skíðum úr kyrrstöðu efst í brekku. Hún byrjar
í hæð H eins og sýnt er. Á vegi Friðbjargar verður hóll, með
beygjuradíus 4,00 m, sem er þannig að miðja hringsins sem hóllinn er
hluti af er í hæð 0 (miðað við sama hnitakerfi og H er mælt í, sjá
mynd). Gera má ráð fyrir að núningur sé enginn. Hver er mesta hæð H, sem
Friðbjörg getur byrjað í án þess að hún sleppi jörðu efst á hólnum?

Svör
^^^^

| 1) a. 189 J    b. -176 J
| 2) a. 7200 J    b. 1800 J    c. -5400 J
| 3) a. 320 J    b. -196 J    c. 124 J
| 4) a. 168 J    b. 142 J    c. 26 J
| 5) a. 6,0 J    b. 4,5 J    c. 6,0 J    d. 10,5 J
| 6) 3920 J
| 7) a. 392 J    b. 4,9 m; 9,8 m/s\ :math:`^2`    c. 296 J; 96 J    d.
  0 J; 392 J
| 8) 20,4 m
| 9) a. 15,8 cm    b. 31,6 cm
| 10) 3,9 m
| 11) a. 1,2 J; -1,2 J    b. 1,1 m/s
| 12) a. -625 kJ    b. 0,05
| 13) 1,14 m/s
| 14. a. 94080 J    b. 470,4 kJ
| 15) a. 104 J   b. :math:`80(\frac{v^2}{4,00}+9,8)` SI ein.    c.
  6,3 m/s    d. 60\ :math:`^\circ`
| 17) 8125 W
| 18) 0,015
| 19) 46,6 kW
| 20) 436 W
| 21) 39,7 kg á hverri sekúndu
| 22) a. 183 N/m    b. 9,9 m/s
| 23) 0,28 m
| 24) :math:`H = 1,5r`

.. |image| image:: myndir/kafli09/vinna.png
   :width: 5in
.. |image1| image:: myndir/kafli09/innfeldi.png
   :width: 5in
.. |image2| image:: myndir/kafli09/Fxgraf.png
   :width: 5in
.. |image3| image:: myndir/kafli09/hbrekka.png
   :width: 5in
.. |image4| image:: myndir/kafli09/stoduorkugraf.png
   :width: 5in
.. |image5| image:: myndir/kafli09/brunnur.png
   :width: 3in
.. |image6| image:: myndir/kafli09/grafFx.png
   :width: 1.5in
.. |image7| image:: myndir/kafli09/trissaskaeri.png
   :width: 22.0%
.. |image8| image:: myndir/kafli09/skidi.png
   :width: 2.5in
