Afstæð hreyfing
===============

|image|

Öll vitum við að það er erfiðara að róa á móti straumi en með straumi,
að minnsta kosti kemst maður mun styttra með sömu vinnu. Ef bátur er
kyrr miðað við vatnið í á, þar sem vatnið ferðast t.d. með hraðanum
-3,0 m/s, þá virðist manni sem stendur á árbakkanum báturinn ferðast með
hraðanum -3,0 m/s. Til þess að manni sem stendur á bakkanum virðist
báturinn kyrr í ánni þyrfti sá sem í honum er að róa á móti straumnum
með hraðanum 3,0 m/s.

Hraði eins hlutar miðað við annan
---------------------------------

Hugsum okkur að báturinn hér að ofan sé kyrr á vatninu. Þá ferðast hann
með straumnum á hraðanum :math:`\vec{v}_{vj}` (vatn miðað við jörð)
niður ána séð frá þeim sem stendur á bakkanum. En hvernig lítur þetta út
frá sjónarhóli þess sem er í bátnum? Jú honum finnst bakkinn ferðast í
öfuga stefnu, þ.e. í öfuga átt við straumstefnuna, þ.e. með hraðanum
:math:`\vec{v}_{jv} = -\vec{v}_{vj}`. Það er kannski auðveldara að hugsa
sé einhvern í lest ekur hægt framhjá brautarpalli. Sá sem stendur á
brautarpallinum sér lestina fara framhjá á hraðanum :math:`\vec{v}_{lb}`
(hraði lestar miðað við brautarpall). Sá sem situr inni í lestinni og
horfir út, sér brautarpallinn fara í stefnu sem er öfug á við stefnu
lestarinnar. Honum finnst brautarpallurinn ferðast framhjá á hraðanum
(hraði brautarpalls miðað við lest) :math:`\vec{v}_{bl}= -\vec{v}_{lb}`.

Margir hafa reynslu af því að vera kyrrstæðir í bíl á ljósum og hrökkva
svo við því að þeir halda að bíllinn þeirra sé að renna afturábak, þegar
það sem er að gerast er í raun og veru er að bíllinn við hliðina er að
aka hægt áfram.

Almennt fáum við alltaf að ef hraði a miðað við b er
:math:`\vec{v}_{ab}` og hraði b miðað við a er :math:`\vec{v}_{ba}` þá
gildir:

.. math::

   \begin{equation}
   \vec{v}_{ab} = - \vec{v}_{ba}
   \end{equation}

Að hreyfast í kerfi sem er að hreyfast
--------------------------------------

Þegar bátnum í dæminu í byrjun kaflans er róið á hraðanum 3,0 m/s þá
verður hraði hans miðað við jörðu 0,0 /s. Ef bátnum er róið á móti
straumnum með ferð sem er meiri en ferð vatnsins, t.d. með hraðanum
4,0 m/s, þá verður hraði bátsins miðað við jörðu á móti straumnum, þ.e.
1,0 m/s. Ef bátnum væri hins vegar róið á hraðanum -4,0 m/s, þ.e. í
stefnu straumsins, þá virðist manni sem stendur á bakkanum, báturinn
fara með straumnum niður ánna á hraðanum 7,0 m/s.

Almenna jafnan fyrir hraða bátsins á vatni sem hefur straumhraða
:math:`v_{vj}` er:

.. math:: \vec{v}_{bj} = \vec{v}_{bv} + \vec{v}_{vj}

Hér táknar :math:`\vec{v}_{bj}` hraða bátsins miðað við fasta jörð, og
:math:`\vec{v}_{bv}` hraði bátsins miðað við vatnið.

Ef lest er á ferð framhjá brautarpalli og maður gengur eftir gangi
lestarinnar þá er hraði hans miðað við lestina tengdur hraða hans miðað
við brautarpallinn:

.. math:: \vec{v}_{mb} = \vec{v}_{ml} + \vec{v}_{lb}

Almennt gildir um samband hraða m miðað við b og hraða m miðað við a, ef
a hefur hraða :math:`\vec{v}_{ab}` miðað við b að:

.. math::

   \begin{equation}
   \vec{v}_{mb} = \vec{v}_{ma} + \vec{v}_{ab}
   \end{equation}

Við getum auðvitað einangrað :math:`\vec{v}_{ma}` og fáum þá:

.. math::

   \begin{equation}
   \vec{v}_{ma} = \vec{v}_{mb} - \vec{v}_{ab} \Longleftrightarrow \vec{v}_{ma} = \vec{v}_{mb} + \vec{v}_{ba} 
   \end{equation}

Við þekkjum öll rúllustiga eins og t.d. í Kringlunni og í Smáralind. Við
vitum að ef við hlaupum upp upp-rúllustigan þá komumst við hraðar upp.
Ef við hlaupum upp niður-rúllustigann þá þurfum við að hlaupa ansi hratt
bara til að standa í stað. Þetta er bara einfalt tilfelli af þessu sem
við vorum að tala um hér fyrir ofan. Ef hraði rúllustigans miðað við
jörðu er :math:`\vec{v}_{rj}` þá er hraði mans miðað við jörðu:

.. math:: \vec{v}_{mj} = \vec{v}_{mr}+\vec{v}_{rj}

Formerki hraðans kemur inn vegna þess að þetta eru vigrar og við sjáum
að ferðin verður meiri ef báðir hraðarnir hafa sama formerki.

En skoðum nú annað atriði við þetta dæmi. Þegar við förum upp
rúllustigann erum við að fara upp og líka samsíða jörðinni.
Hraðavigurinn er hallandi miðað við jörðu. Auðvitað skiptir það ekki
máli því að við erum að fara í sömu átt og stiginn og getum því valið
:math:`x`-ásinn í stefnu stigans.

Fleiri víddir
~~~~~~~~~~~~~

En hvað gerist ef við t.d. göngum yfir þilfar skips sem er á ferð?
Segjum að við göngum þvert á stefnu skipsins.

Jafnan sem við vorum að nota gildir hér líka:

.. math:: \vec{v}_{mv} = \vec{v}_{ms} + \vec{v}_{sv}

. Hraði mannsins miðað við vatnið er hraði hans miðað við skipið plús
hraði skipsins miðað við vatnið. Hver er þá munurinn? Munurinn ef sá að
nú þurfum við að nota tvívíða vigra til þess að lýsa hraðanum. Fyrst
hraðarnir eru ekki í sömu stefnu, þá þurfum við meira en bara + og - til
þess að lýsa vigureiginleikunum.

Ef við hugsum okkur að skipið ferðist í :math:`x` - stefnu og maðurinn
gangi í y-stefnu:

.. math:: \left( \begin{array}{c} v_x  \\ v_y  \end{array}\right)_{mv} =  \left( \begin{array}{c} 0  \\ v_y  \end{array}\right)_{ms} +  \left( \begin{array}{c} v_x  \\ 0  \end{array}\right)_{sv}

Dæmi: Bátur sem róið er hornrétt á straumstefnu
~~~~~~~~~~~~~~~~~~~~~~~~~~~~~~~~~~~~~~~~~~~~~~~

Dæmi um svona tvívíða hreyfingu er bátur sem róið er hornrétt á straum
ár, sem hefur straumhraða í x-stefnu,
:math:`\vec{v}_{vj} =  \left( \begin{array}{c} v_{vj}  \\ 0  \end{array}\right)`.
Hugsum okkur að hraði bátsins yfir ána miðað við vatnið í ánni sé
:math:`\vec{v}_{bv} =  \left( \begin{array}{c} 0  \\ v_{bv}  \end{array}\right)`
þá er sambandið svona:

.. math:: \left( \begin{array}{c} v_{x_{bj}}  \\ v_{y_{bj} } \end{array}\right)=  \left( \begin{array}{c} 0  \\ v_{bv}  \end{array}\right) +  \left( \begin{array}{c} v_{vj}  \\ 0  \end{array}\right)

|image1|

Ef báturinn hefur ferð :math:`v_{bv} = 4,0\,\text{m}/\text{s}` miðað við
vatnið og vatnið hefur ferðina :math:`v_{vj} = 3,4\,\text{m}/\text{s}`
þá verður jafnan:

.. math:: \left( \begin{array}{c} v_{x_{bj}}  \\ v_{y_{bj} }  \end{array}\right) =  \left( \begin{array}{c} 0  \\ 4,0\,\text{m}/\text{s}\end{array}\right) +  \left( \begin{array}{c} 3,4\,\text{m}/\text{s}\\ 0  \end{array}\right)

Heildarhraði bátsins er þá:
:math:`\vec{v}_{bj} =  \left( \begin{array}{c} 3,4\,\text{m}/\text{s}\\ 4,0\,\text{m}/\text{s}\end{array}\right)`

Dæmi: Bátur sem róið er þannig að hann fer beint yfir ána
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Hvernig væri ef við vildum, í stað þess að vita hver heildarhraðinn
væri, vita hver hraðinn miðað við vatnið þyrfti að vera til þess að fá
fram einhvern ákveðinn heildarhraða? Þetta er bara spurning um að nota
jöfnuna sem við höfum og setja inn það sem við þekkjum.

.. math:: \left( \begin{array}{c} v_{x_{bj}}  \\ v_{y_{bj} } \end{array}\right)=  \left( \begin{array}{c} v_{bv_x}  \\ v_{bv_y}  \end{array}\right) +  \left( \begin{array}{c} v_{vj}  \\ 0  \end{array}\right)

.. container:: minipage

   .. container:: wrapfigure

      r3in

      |image2|

   Sýnidæmi um þetta væri t.d. ef bátur ætlaði að reyna að fara beint
   yfir á sem hefði straumhraða 3,4 m/s. Báturinn hefur ferð, t.d.
   :math:`v_0` = 4,0 m/s, miðað við vatnið en hægt er að beina bátnum í
   mismunandi áttir. Ef báturinn á að fara beint yfir ána þá þarf
   lokahraðinn að vera:

   .. math:: \vec{v}_{bj} = \left( \begin{array}{c} 0  \\ v_{bj} \end{array}\right)

   Við notum nú jöfnuna:

   .. math:: \vec{v}_{bj} = \vec{v}_{bv} + \vec{v}_{vj}

   til þess að finna upphafsstefnuna, eða stefnuhorn bátsins:

   .. math:: \left( \begin{array}{c} 0  \\v_{bj}  \end{array}\right) =\left( \begin{array}{c} v_0\cos(\theta) \\ v_0\sin(\theta)  \end{array}\right)_{(bv)} + \left( \begin{array}{c} v_{vj}  \\ 0  \end{array}\right)

Með tölum verður þetta:

.. math:: \left( \begin{array}{c} 0  \\v_{bj} \end{array}\right) = \left( \begin{array}{c} 4,0\,\text{m}/\text{s}\cos(\theta) \\ 4,0\,\text{m}/\text{s}\sin(\theta)  \end{array}\right)_{(bv)}   + \left( \begin{array}{c} 3,4\,\text{m}/\text{s}\\ 0  \end{array}\right)

Hér sjáum við að

.. math:: 4,0\,\text{m}/\text{s}\cos(\theta) = -3,4\,\text{m}/\text{s}\hspace{1 cm}  \Rightarrow \hspace{1 cm} \theta = 148\ensuremath{^\circ}

\ miðað við stefnu vatnsins (eða 58\ :math:`\ensuremath{^\circ}`
ragnsælis miðað við stefnuna beint yfir). Þá fæst:

.. math:: v_{bj} = 4,0\,\text{m}/\text{s}\sin(\theta)  \hspace{1 cm}  \Rightarrow \hspace{1 cm}  v_{bj} = 2,1\,\text{m}/\text{s}

Báturinn þarf því að stefna undir 58\ :math:`\ensuremath{^\circ}` horni
miðað við beint yfir, upp ána, þ.e. á móti straumnum að hluta.
Heildarhraði bátsins þvert yfir ána er 2,1 m/s. Ef áin væri 168 m breið,
þá tæki það bátinn
:math:`t = \frac{168\,\text{m}}{2,1\,\text{m}/\text{s}} = 80\,\text{s}`
að komast yfir ána.

Mismunandi hreyfingar sem gerast á sama tíma
--------------------------------------------

Þegar við höfum vigra getum við oft skoðað bara eitt hnit í einu. Við
getum t.d. skoðað bara hreyfinguna í :math:`y`-stefnuna eða bara
hreyfinguna í :math:`x`-stefnuna.

Lítum á dæmið þar sem bátnum er stýrt þvert yfir ána. Hraði bátsins
miðað við jörðu var þar:

.. math:: \left( \begin{array}{c} 3,4\,\text{m}/\text{s}\\ 4,0\,\text{m}/\text{s}\end{array}\right)

. Hér má sjá að báturinn hefur hraðann :math:`3,4\,\text{m}/\text{s}`
niður ána (með straumnum) og hraðann :math:`4,0\,\text{m}/\text{s}`
þvert yfir ána. Ef þessi á er líka 168 m breið þá getum við skoðað
hraðann beint yfir og fáum að það tekur bátinn
:math:`t = \frac{168\,\text{m}}{4\,\text{m}/\text{s}} = 42\,\text{s}` að
komast yfir ána.

Á sama tíma og báturinn er að fara yfir ána er hann líka að ferðast
niður ána. Við getum því auðveldlega reiknað út hversu langt hann fer
niður ána á meðan hann fer yfir:

.. math:: \Delta x = 3,4\,\text{m}/\text{s}\cdot 42\,\text{s}= 143\,\text{m}

Þó að hreyfing í :math:`x`-stefnu sé óháð hreyfingu í :math:`y`-stefnu
þá tengjast þær samt vegna þess að þær eru að gerast á sama tíma.

Dæmi um þetta er t.d. pakki sem látinn er detta úr flugvél. Pakkinn
dettur beint niður til jarðar með hröðun

.. math:: \vec{a} \approx \left( \begin{array}{c} 0\,\text{m}/\text{s}\\ -9,8\,\text{m}/\text{s}^2 \end{array}\right)

\ miðað við flugvélina en miðað við jörðu hefur pakkinn einnig hraða í
:math:`x`-stefnuna, hraða flugvélarinnar.

Vigrar
------

Við höfum lært um vigra í stærðfræði. Þar er þó meiri áhersla á
stærðfræðilegar aðgerðir en hvaða hugtak liggur að baki.

**Vigur er stærð sem hefur tvo eiginleika**. Vigur hefur **stærð** og
**stefnu**. Vigur hefur enga staðsetningu. Hvað þýðir það? Jú skoðum
hraða. Hraði hefur **stærð** með einingu, við köllum hana stundum ferð,
og hann hefur **stefnu**. Stefna hraðans segir til um í hvaða átt farið
er. Hraðinn gæti t.d. verið 60 km/klst í norðaustur. Greinilegt er að
hraðinn getur verið þetta bæði í Reykjavík, á Akureyri og í Auckland í
Nýja Sjálandi. Hraði er óháður staðsetningu. Þetta gildir um vigra
almennt. Vigrar hafa stærð og stefnu en ekki staðsetningu.

Þegar við leggjum saman vigra leggjum við saman hvert hnit fyrir sig.

Skoðum færslu. Ef við leggjum saman vigurinn frá upphafpunkti
hnitakerfis, O, til P og vigurinn frá P til Q fáum við vigur frá O tilQ:

.. math:: \vec{OP} +\vec{PQ} = \vec{OQ}

Almennt gildir um færslu að ef við færum hlut frá :math:`P` til
:math:`Q` og svo frá :math:`Q` til :math:`R` þá er summan færsla frá
:math:`P` til :math:`R`. Ef vigurinn :math:`\vec{A} = \vec{PQ}` og
:math:`\vec{B} = \vec{QR}` þá er :math:`\vec{A} +\vec{B}  = \vec{PR}`

Við getum táknað þetta myndrænt á eftirfarandi hátt:

|image3|

En hvernig er þetta þegar við erum með hraðavigra? Hvað þýðir þessi
myndræna útfærsla þá?

Ef við eins og í kaflanum hér á undan höfum hraða hlutar A miðað við
hlut B, :math:`\vec{v}_{AB}`, og hraða hlutar B miðað við hlut C,
:math:`\vec{v}_{BC}` þá höfum við eins og við sáum hér á undan:

.. math:: \vec{v}_{AB} + \vec{v}_{BC} = \vec{v}_{AC}

Við leggjum hraðavigrana saman á sama hátt og færslan var lögð saman.
Jöfnurnar um afstæðan hraða eru bara afleiðing af vigursamlagningu
hraða.

Til aðgreiningar frá vigurstærðum höfum við svo kallaðar **„scalar“**
eða **tölustærðir**. Þetta eru stærðir sem bara er lýst með tölu og
einingu. Ein slíkra stærða er massi hlutar. Massa er bara lýst með tölu
og einingu. Massi hefur enga stefnu. Orka er önnur stærð sem hefur bara
stærð en enga stefnu.

Hnitakerfi byggt upp af vigrum
------------------------------

Hnitakerfi er hjálpartæki sem gerir okkur lífið auðveldara. Við verðum
þó að gera okkur grein fyrir því að það erum við sjálf sem veljum
hnitakerfið. Það er svolítið eins og reglustika.

Þegar við erum að tala um vigra og stefnur, þá er mikilvægt að gera sér
grein fyrir því að við getum hugsað okkur hnitakerfið sem byggt upp af
einingavigrum. Nú skulum við skoða það nánar.

Tökum bara einhverja vigra, :math:`\vec{A}` og :math:`\vec{B}` af
handahófi. Við getum notað þessa tvo vigra til þess að færa okkur til í
planinu sem þeir liggja í. Hugsum okkur að við höfum tvo punkta í
planinu, P og Q. Með því að færa okkur um x :math:`\vec{A}` og y
:math:`\vec{B}` getum við komist frá P til Q sbr. mynd:

|image4|

Það gæti verið heppilegt að draga lauslega línur samsíða :math:`\vec{A}`
um oddpunkta :math:`\vec{B}` og línur samsíða :math:`\vec{B}` um
oddpunkta A. Ef við gerum það fáum við grind sem minnir svolítið á
hnitakerfi. Í þessarri grind er auðvelt að telja hversu mörg
:math:`\vec{A}` og hversu mörg :math:`\vec{B}` við þurfum til þess að ná
frá P til Q :math:`\vec{PQ} = x\vec{A} + y\vec{B}`

Ef við ætlum að reikna út stærðina á vigrinum frá P til Q, þá gætum við
lent í vandræðum.

.. math:: \vec{PQ} = x\vec{A} + y\vec{B}

Við munum að lengd vigurs er kvaðratrótin af innfeldi vigursins með
sjálfum sér:

.. math:: |\vec{PQ}| = \sqrt{\vec{PQ}\cdot \vec{PQ}} = \sqrt{(x\vec{A} + y\vec{B})\cdot(x\vec{A} + y\vec{B})} = \sqrt{x^2|A|^2 +y^2|B|^2 + 2xy\vec{A}\cdot \vec{B}}

Ef lengdirnar á :math:`\vec{A}` og :math:`\vec{B}` væru 1 og ef
:math:`\vec{A}` væri hornrétt á :math:`\vec{B}`, þá væri greinilega
mikið einfaldara að reikna lengd vigranna. Auk þess væri einfaldara að
reikna innfeldi allra mögulegra vigra sem væru táknaðir við
:math:`\vec{A}` og :math:`\vec{B}`.

Þegar við erum að nota hnitakerfi, eða grind þá veljum við í stað
almennra vigra :math:`\vec{A}` og :math:`\vec{B}`, vigra sem eru
hornréttir hvor á annan og hafa lengdina 1. Slíkir vigrar hafa yfirleitt
sérstök nöfn og algengust nöfn þeirra eru :math:`\vec{i}` og
:math:`\vec{j}` eða :math:`\vec{e}_x` og :math:`\vec{e}_y`. Vigurinn
:math:`\vec{i}=\vec{e}_x` táknar eina einingu í stefnu :math:`x`-áss og
vigurinn :math:`\vec{j}=\vec{e}_y` táknar eina einingu í stefnu y-áss.
Hér er bara átt við eitt skref. Vigrarnir okkar hafa stærð og stefnu.
Það er stærðin sem hefur einingu. Stefnan hefur ekki einingu.
**Einingavigrar hafa ekki einingu**. Þeir eru bara eitt skref af þeirri
einingu sem við erum með á stærðunum. Við göngum út frá þvi að
:math:`x`- og :math:`y`-ásar séu hornréttir.

Stundum getur verið heppilegt að skrifa vigra með einingavigrum í stað
þess að skrifa vigrana á dálkformi. Við þurfum að skilja að þessir
rithættir eru jafngildir:

.. math:: x \cdot\vec{i} + y\cdot \vec{j} =  \left( \begin{array}{c} x  \\ y  \end{array}\right)

Hér eru einingavigrarnir greinilega einingalausir en stærðirnar x og y
hafa einingu. Einingavigrarnir hafa formið:

.. math::

   \begin{equation}
   \vec{i} = \left( \begin{array}{c} 1  \\ 0  \end{array}\right); \hspace{1.5 cm} \vec{j} =  \left( \begin{array}{c} 0  \\ 1  \end{array}\right)
   \end{equation}

Stundum þurfum við að nota einingavigur í stefnu sem ekki er er eftir
ásum kerfisins heldur í stefnu einhvers ákveðins vigurs. Það tilfelli
sem oftast kemur fyrir, og kemur fyrir fljótlega hjá okkur er stefna inn
að miðju hrings. Vegna þess að stefnan er alltaf að breytast getur verið
erfitt að velja hnitakerfi sem alltaf er inn að miðju hringsins. Við
getum þó alltaf fundið einingavigur sem er í stefnu út frá miðju
hringsins með því að taka stöðuvigur sem byrjar í miðju hringsins,
:math:`\vec{r}`, og deila í hann með lengd vigursins, :math:`|\vec{r}|`.
Almennt er einingavigur í stefnu vigurs :math:`\vec{A}`:

.. math::

   \begin{equation}
   \vec{e}_A = \frac{\vec{A}}{|\vec{A}|}
   \end{equation}

Yfirleitt dugir okkur þó að nota einingavigrana :math:`\vec{i}`,
:math:`\vec{j}` og svo ef við bætum einni vídd við þá einnig
:math:`\vec{k}`, þ.e. í 3-víddum:

.. math::

   \begin{equation}
   \vec{i} = \left( \begin{array}{c} 1  \\ 0 \\0 \end{array}\right); \hspace{1.5 cm} \vec{j} =  \left( \begin{array}{c} 0  \\ 1\\0  \end{array}\right); \hspace{1.5 cm} \vec{k} =  \left( \begin{array}{c} 0  \\ 0\\1  \end{array}\right)
   \end{equation}

Margföldun vigra, upprifjun
~~~~~~~~~~~~~~~~~~~~~~~~~~~

Við vitum að þegar við leggjum saman vigra þá leggjum við saman hnitin
hvert fyrir sig. Margföldun vigra er svolítið flóknari. Við höfum þrjár
tegundir margföldunar vigra.

*1. Margföldun með fasta.*

Þegar við margföldum vigur með fasta þá margfaldast öll hnitin með sama
fasta:

.. math::

   \begin{equation}
   a \cdot \left( \begin{array}{c} x  \\ y \\z \end{array}\right) =  \left( \begin{array}{c} ax  \\ ay \\az \end{array}\right)
   \end{equation}

*2. Innfeldi.*

| Innfeldi er margfeldi tveggja vigra sem gefur tölu. Það er mjög
  mikilvægt í eðlisfræði. Innfeldi er t.d. notað í skilgreiningu á
  vinnu.
| Skilgreinum vigrana:

  .. math:: \vec{A} = \left( \begin{array}{c} r  \\s \\w \end{array}\right); \hspace{0.2 cm} \vec{B} = \left( \begin{array}{c} x  \\ y \\z \end{array}\right)

Innfeldi þeirra er:

.. math::

   \begin{equation}
   \vec{A} \cdot \vec{B} =  \left( \begin{array}{c} r  \\s \\w \end{array}\right)\cdot \left( \begin{array}{c} x  \\ y \\z \end{array}\right)= rx+sy+wz
   \end{equation}

Við getum einnig skrifað innfeldi sem:

.. math::

   \begin{equation}
   \vec{A} \cdot \vec{B} = |\vec{A}||\vec{B}|\cos(\theta)
   \end{equation}

þar sem :math:`\theta` er hornið á milli vigranna :math:`\vec{A}` og
:math:`\vec{B}`. Greinilegt er út frá þessarri skilgreiningu að innfeldi
hornréttra vigra er alltaf 0.

Ef við skoðum þetta form margfeldisins þá sjáum við að
:math:`|\vec{B}|\cos(\theta) = |\vec{B}|_{||A}` er ofanvarp
:math:`\vec{B}` á :math:`\vec{A}` eða alveg jafngilt
:math:`|\vec{A}|\cos(\theta) = |\vec{A}|_{||B}` er ofanvarp
:math:`\vec{A}` á :math:`\vec{B}`. Tölugildi innfeldis má því einnig
skrifa:

.. math::

   \begin{equation}
   |\vec{A} \cdot \vec{B}|  = |\vec{A}||\vec{B}|_{||A} =  |\vec{B}||\vec{A}|_{||B} 
   \end{equation}

|image5|

Vinna er skilgreind sem :math:`\vec{F} \cdot \vec{\Delta s}`. Vinna er
því margfaldi krafts í stefnu færslu og færslu. Krafturinn sem er
hornréttur á færsluna nýtist ekki sem vinna. Sá kraftur er ekki að færa
hlutinn áfram.

*3. Krossfeldi.*

Krossfeldi er margfeldi tveggja vigra sem gefur aftur vigur. Þetta
margfeldi er mikilvægt vegna þess að við notum það í skilgreiningu á
kraftvægi og einnig í skilgreiningu á segulkrafti. Formúlan fyrir
krossfeldi er fremur flókin og við komum ekki til með að nota
hnitaframsetninguna mikið. Við skulum samt skrifa hana hér fyrir sömu
vigra :math:`\vec{A}` og :math:`\vec{B}` og við skilgreindum hér á
undan.

.. math::

   \begin{equation}
   \vec{A} \times \vec{B} =  \left( \begin{array}{c} r  \\s \\w \end{array}\right)\times \left( \begin{array}{c} x  \\ y \\z \end{array}\right)= (sz - wy)\left( \begin{array}{c} 1  \\ 0 \\0 \end{array}\right)-(rz-wx)\left( \begin{array}{c} 0 \\ 1 \\0 \end{array}\right)+(ry-sx)\left( \begin{array}{c} 0  \\ 0 \\1 \end{array}\right)
   \end{equation}

Krossfeldið hefur eiginleika sem eru nokkuð sérstakir. Einn þeirra er að
:math:`\vec{A} \times \vec{B}` er alltaf hornrétt bæði á :math:`\vec{A}`
og :math:`\vec{B}`. Auk þess gildir að

.. math::

   \begin{equation}
   |\vec{A} \times \vec{B}| = |\vec{A}||\vec{B}||\sin(\theta)|
   \end{equation}

hér er hornið :math:`\theta` hornið frá :math:`\vec{A}` til
:math:`\vec{B}`.

Ef við skoðum vigra eins og :math:`\vec{A}` og :math:`\vec{B}`, en sem
bara hafa hnit í tveimur víddum, þá getum við hugsað okkur að
:math:`w` = 0 og að :math:`z` = 0. Þá verður krossfeldið:

.. math::

   \begin{equation}
   \vec{A} \times \vec{B} =  \left( \begin{array}{c} r  \\s \\0 \end{array}\right)\times \left( \begin{array}{c} x  \\ y \\0 \end{array}\right)= (ry-sx)\left( \begin{array}{c} 0  \\ 0 \\1 \end{array}\right)
   \end{equation}

Í því tilfelli sjáum við að:

.. math::

   \begin{equation}
   \vec{A} \times \vec{B} = |\vec{A}||\vec{B}|\sin(\theta)\left( \begin{array}{c} 0  \\ 0 \\1 \end{array}\right)
   \end{equation}

| Við sjáum hér að ef við hugsum okkur að stefnuhorn vigursins
  :math:`\vec{A}` sé minna en stefnuhorn vigursins :math:`\vec{B}` þá er
  hornið :math:`\theta` jákvætt og krossfeldið verður jákvætt, þ.e. í
  stefnu :math:`\left( \begin{array}{c} 0  \\ 0 \\1 \end{array}\right)`.
  Þessu er oft lýst með svokallaðri *hægrihandarreglu* sem er eitthvað á
  þá leið að ef við setjum fingur hægri handar í stefnu fyrri vigursins
  í krossfeldinu og beygjum þá í átt að seinni vigrinum, þá vísar
  þumalfingurinn í stefnu krossfeldisins.
| Við vorum búin að sjá að innfeldi hornréttra vigra er alltaf 0. Á sama
  hátt er krossfeldi samsíða vigra alltaf núll. Stærð krossfeldis er
  margfeldi af stærð annars vigursins og stærð þess hluta hins vigursins
  sem er hornréttur á hann. Þ.e.:

  .. math:: |\vec{A} \times \vec{B}| = |\vec{A}|\cdot|\vec{B}_{\bot A}| = |\vec{A}_ {\bot B}|\cdot|\vec{B}|

|image6|

Þessi eiginleiki verður mjög mikilvægur þegar við förum að reikna
kraftvægi og segulkraft.

Hornaföll
~~~~~~~~~

Þegar verið er að skoða þríhyrninga eru réttir þríhyrningar sérlega
mikilvægir. Alli þekkja reglu Pýþagórasar:

.. math:: a^2 = b^2 + c^2

Hér er :math:`a` lengd hliðarinnar sem er á móti
:math:`90\ensuremath{^\circ}` horninu, og :math:`b` og :math:`c` lengdir
hinna hliðanna.

Hugsum okkur réttan þríhyrning með langhlið, :math:`a = 1`. Skoðum
þríhyrninginn á myndinni

|image7|

Ef við höldum :math:`a = 1` föstu og breytum horninu :math:`\theta` þá
breytast lengdir :math:`b` og :math:`c`. Það hvernig þær breytast er
einungis háð horninu og því er eðlilegt að skrá lengd þeirra sem fall af
horninu. Við köllum :math:`b = \sin(\theta)` eða *sínus* af
:math:`\theta`. Vegna þess að hliðarnar eru tengdar í gegnum lögmál
Pýþagórasar er :math:`c` tengd :math:`b` og því einnig aðeins fall af
:math:`\theta`, við segjum :math:`c = \cos(\theta)` eða *cósínus* af
:math:`\theta`.

Nú getum við skoðað hvað gerist ef :math:`a` er ekki 1 heldur einhver
stærð eins og t.d. 25 m/s.

|image8|

Ef langhlið rétts þríhyrnings er :math:`A` þá er hliðin sem er á móti
horninu :math:`\theta`, :math:`A\sin(\theta)` og hliðin sem liggur upp
að horninu er :math:`A\cos(\theta)`. Þetta er nokkuð sem við komum til
með að nota mikið þegar við skrifum vigra í hnitakerfi. Þegar við notum
hnitakerfi þarf alltaf að liða vigrana eftir ásum hnitakerfisins og
vigur :math:`\vec{A}` sem hefur lengdina A og myndar hornið
:math:`\theta` við x-ás er þá:

.. math:: \vec{A} = \left( \begin{array}{c} Acos(\theta) \\Asin(\theta) \end{array}\right)

Dæmi
----

1.
^^

| Tvær lestar mætast á samsíða lestarteinum. Lest A er að ferðast austur
  á hraðanum 13 m/s og lest B er að ferðast vestur á hraðanum 28 m/s.
| (a) Hver er hraðavigur (stærð og stefna) lestar A séð frá farþegum í
  lest B?
| (b) Hver er hraðavigur (stærð og stefna) lestar B séð frá farþegum í
  lest A?

.. _section-1:

2.
^^

| Sundmaður getur synt á hraðanum 1,4 m/s miðað við kyrrt vatn. Hann
  leggur af stað beint yfir á sem er 2,8 km á breidd. Í ánni er
  straumhraði 0,91 m/s og ber hann sundmanninn því niður ána.
| (a) Hversu lengi er maðurinn að synda yfir ána?
| (b) Hversu lang niður ána er sundmaðurinn kominn þegar hann nær
  bakkanum hinum megin árinnar.

.. _section-2:

3.
^^

Flygildi er að fljúga beinnt í austur í kyrru lofti. Flygildið flýgur á
jafna hraðanum 22,6 m/s miðað við loftið. Allt í einu byrjar vindur að
blása úr norðri til suðurs með hraðanum 8,70 m/s. Finnið hraðavigur
flygildisins miðað áhorfanda á jörðu á meðan vindurinn blæs. Gefið upp
hverstefna flygildisins er miðað við austur.

.. _section-3:

4.
^^

| Ferja ferðast í stefnu 35,1\ :math:`\ensuremath{^\circ}` norður af
  austri með hraðanum 5,12 m/s miðað við vatnið. Farþegi gengur með
  hraðanum 2,71 m/s beint í austur miðað við bátinn.
| (a) Hver er hraðavigur ferjunnar?
| (b) Hver er hraðavigur farþegans miðað við bátinn?
| (c) Hver er hraðavigur farþegans miðað við vatnið?

.. _section-4:

5.
^^

Tvíburar Arnar og Bjarki ætla að synda yfir á. Þeir synda báðir á sama
hraða, en Arnar stefnir beint yfir ána og berst því niður ána með
straumnum en Bjarki stefnir 45\ :math:`\ensuremath{^\circ}` upp ána og
lendir nákvæmlega beint á móti staðnum sem þeir byrjuðu frá. Finnið
hlutfall tímans sem það tekur Arnar að fara yfir ána og tímans sem það
tekur Bjarka að fara yfir ána.

.. _section-5:

6.
^^

Skip landhelgisgæslunnar ferðast á jöfnum hraða 4,20 m/s beint í austur
miðað við vatnið. Á radarnum sést hlutur sem ferðast með jöfnum hraða.
Hluturinn er í fjarlægðinni 2310 m frá skipinu
32,0\ :math:`\ensuremath{^\circ}` suður af austri. Sex mínútum seinna
sést að hluturinn er í fjarlægð 1120 m,
57,0\ :math:`\ensuremath{^\circ}` suður af vestri. Hver er hraðavigur
hlutarins miðað mið vatnið?

Svör
^^^^

| 1) a. 41 m/s í austur   b. 41 m/s í vestur
| 2) a. :math:`\begin{pmatrix}0,91\\1,4 \end{pmatrix}`\ m/s,    b.
  1820 m
| 3) :math:`21\ensuremath{^\circ}` suður af austri
| 4) a.
  :math:`\begin{pmatrix}4,19\\2,94\end{pmatrix}\text{m}/\text{s},`   b.
  :math:`\begin{pmatrix} 2,71\\0\end{pmatrix}\text{m}/\text{s},`   c.
  :math:`\begin{pmatrix}6,90\\2,94\end{pmatrix}\text{m}/\text{s}`
| 5) :math:`\frac{\sqrt{2}}{2}`
| 6) :math:`\begin{pmatrix}-2,94\\0,79\end{pmatrix}`

.. |image| image:: myndir/kafli03/relativemotion.png
   :width: 100%
.. |image1| image:: myndir/kafli03/batury.png
   :width: 100%
.. |image2| image:: myndir/kafli03/baturxy.png
.. |image3| image:: myndir/kafli03/vigrasamlagning.png
   :width: 100%
.. |image4| image:: myndir/kafli03/hnitakerfi.png
   :width: 100%
.. |image5| image:: myndir/kafli03/innfeldi.png
   :width: 100%
.. |image6| image:: myndir/kafli03/krossfeldi.png
   :width: 100%
.. |image7| image:: myndir/kafli03/sincos.png
   :width: 100%
.. |image8| image:: myndir/kafli03/sincosexp.png
   :width: 5in
