Þyngdarkraftur
==============

|image|

Allir þekkja söguna um Newton og eplið. Hvernig það að hann fékk epli í
hausinn hafi leitt hann til þess að uppgötva þyngdarkraftinn sem svo
skýrði brautir pláneta og annarra himinhnatta.

Þetta er auðvitað bara grín. Sagan byrjar hins vegar mun fyrr.

Söguágrip
---------

Stjörnufræði var fyrst notuð til tímatals í Babýlon og víðar t.d. í
Kína, Mið- og Suður-Ameríku og jafnvel Norður-Evrópu (Stonehenge). Segja
má að ekki hafi verið um eiginlegar vísindakenningar að ræða hér heldur
fremur um athuganir og útreikninga sem notair voru m.a. til að styrkja
veldi trúarleiðtoga.

Það er oft talað um að fyrstu eiginlegu kenningarnar um stjörnufræði
hafi orðið til í Grikklandi við Eyjaahafið. Í margar aldir, fram til 338
f. kr., voru grísku borgirnar sjálfstæðar og óháðar en unnu lauslega
saman. Miklar breytingar gátu orðið á stuttum tíma. Ekki var um miðlægt
vald að ræða og engar langvarandi strangar hefðir í trú eða stjórnmálum.
Borgirnar voru á mótum viðskiptaleiða og það gerði það að verkum að
íbúar gátu séð að margar mismunandi trúarkenningar og hefðir voru til.

Í þessu umhverfi getur maður séð fyrir sér að fólk geti farið að velta
ýmsu fyrir sér, alla vega þeir sem höfðu tíma og peninga til þess að
sitja og pæla. Á þessum tíma komu fram á sjónarsviðið menn sem við getum
kallað heimspekinga. Þetta voru ekki spámenn að hætti trúarbragðanna,
sem krefðust þess að fólk tryði því sem þeir sögðu skilyrðislaust,
heldur menn sem veltu upp hugmyndum og vildu ræða þær og velta þeim
fyrir sér.

Heimspekingarnir komu með ýmsar kenningar og þær voru kannski framan af
ekki miklar vísindakenningar og voru ekki byggðar á góðum athugunum eins
og dagatöl prestanna. En þeir eru þeir fyrstu til þess að reyna að búa
til líkön og reyna að skýra óþekkta hluti með einhverju áþreifanlegu.

Við skulum athuga veraldarsýn Anaximander frá Miletos.

Anaximander sagði að jörðin væri sívalningur. Hæð sívalningsins væri
þriðjungur á við breidd hans. Sívalningurinn svifi frjáls, honum væri
ekki haldið föstum á neinn hátt, en hann svifi frjáls vegna þess að hann
er jafnlangt frá öllu. Við byggjum á annarri flötu hliðinni.

Anaximander hélt því svo fram að umhverfis sívalingin væru hjól sem væru
full af eldi. Á hjólunum væru göt svolítið eins og göt á flautu og þar
sæist inn á eldhafið. Þessi göt voru svo sólin, tunglið og stjörnurnar.

|image1|

Þessi kenning var ekki mjög góð. Hún leiddi ekki til skýringa á
fyrirbærum. En hugmyndin að sívalingurinn þurfi ekkert til að haldast
uppi er mjög mikilvæg í þróun kenninganna.

Pýthagórískir heimspekingar vildu að allt tengdist tölum. Þeirra
hugmyndafræði byggði á því að ræðar tölur væru undirstaða alls. Þeir
höfðu þá heimsmynd að jörðin væri ekki í miðju alheims heldur væri þar
eldhaf sem þeir stundum kölluðu „Varðturn Zeusar“. Jörðin væri ein af
stjörnunum sem ferðaðist umhverfis eldhafið. Jörðin, sólin, tunglið og
aðrir himinhnettir ferðuðust umhverfið miðjueldinn í fjarlægðum sem væru
í ræðum hlutföllum og gæfu frá sér tóna samsvarandi þeim hlutföllum. Við
heyrðum ekki þessa tóna vegna þess að þeir hefðu verið þarna þegar við
fæddumst og því gerðum við okkur ekki grein fyrir þeim.

Plató og lærisveinar hans voru miklir áhugamenn um rúmfræði. Þeir héldu
því fram að allt í heiminum væru ófullkomnar eftirlíkingar af
stærðfræðilegum fullkomnum rúmfræðihugtökum. Þanngi héldu þeir því fram
að allir himinhnettir ferðuðust eftir fullkomnum hringferlum. Þeir
þróuðu heimsmynd þar sem Jörðin er miðja alheims og umhverfis hana eru
hvolf sem snúast og á þeim eru stjörnurnar. Það voru fleiri en eitt
slíkt hvolf, of talað um 8 hvolf/himna, sólin var í sjöunda himni og
fastastjörnurnar í þeim áttunda. (Að vera í sjöunda himni þýðir sem sagt
að vera þarna uppi hjá sólinni.) Plató og hans menn vildu meina að allt
mætti skýra með einföldum rúmfræðilegum líkönum.

Aristoteles, fæddur 384 f.kr., er af flestum talinn fyrsti raunverulegi
eðlisfræðingurinn. Hann var einnig mikill áhugamaður um líffræði og
læknisfræði. Hann trúði því ekki að hlutirnir væru eins einfaldir og
stærðfræðingarnir vildu meina að þeir væru. Hann vildi skoða hluti og
mynda kenningar út frá því sem hann sá. Hann ákvað að það væri
heppilegra að skoða hreyfingu á jörðunni og nota þær athuganir til að
komast að því hvers vegna hlutir hreyfðust eins og þeir gera á himnum.
Eitt af því sem hann tók eftir var að hlutir gerðust ýmist af
sjálfsdáðum eða eitthvað utanaðkomandi lét hluti gerast. Í hreyfifræði
sá hann að steinar falla ef þeim er sleppt og reykur stígur upp. Þetta
leit hann á sem sjálfkrafa eðlilega hreyfingu. Hins vegar, ef hlut er
gefinn hraði eftir jörðinni þá stoppar hann. Þess vegna taldi hann þá
hreyfingu óeðlilega eða „framkvæmda“. Eðlilegu hreyfingarnar leiddu til
þyngdarkennigar Aristotelesar. Sú kenning gerir ráð fyrir að heimurinn
sé samsettur úr 4 aðalefnum, jörð, vatni, lofti og eldi. Náttúruleg
hreyfing þessarra efna er að jörð og vatn leita niður og loft og eldur
leita upp. Vegna aðgreiningar hreyfinga í eðlilega og framkvæmda
hreyfingu á jörðu niðri dró Aristotels þá ályktun að himinhnettir
hreyfðust bara með eðlilegri hreyfingu því þeirra hreyfing hætti aldrei.
Þeirra eðlilega hreyfing var að fara í hringi umhverfis jörðu.

Heimsmynd Aristotelesar var sem sagt sú að jörðin væri í miðju alheims.
Umhverfis hana væru hvolf Platós með reikistjörnum tungli, sólu og
fastastjörnum. Hringhreyfing umhverfis miðju jarðar var eðlileg
hreyfing, sem og upp og niður hreyfing hluta á jörðu. Við sjáum að
eðlileg hreyfing er jú að því er virðist mjög kúlusamhverf hreyfing.

|image2|

Þó svo að allar þessar kenningar virðist ekki hafa mikið með athuganir
að gera þá voru til gífurlega miklar athuganir á himinhvolfinu t.d. sem
Babýlóníumenn höfðu gert. Eitt af því sem engin þessarra kenninga gat
gefið góða skýringu á var það sem kallast „retrograde motion“ en það er
að reikistjörnurnar virðast stundum fara í lykkju aftur á bak.

|image3|

Hreyfing í hringi umhverfis jörðu gat ekki skýrt þessa hreyfingu. Samt
voru gerðar tilraunir til þess að skýra þetta með því að hugsa sé að
reikistjörðurnar hreyfðust á hringjum sem snerust um punkta sem
ferðuðust á hringjum umhverfis jörðu. Þetta minnir svolítið á leikfang
sem margir hafa átt, þar sem maður teiknar munstur með því á láta penna
teikna feril hrings sem er látinn rúlla innan í eða utan á stærri hring.
Þetta og fleiri slík brögð gerðu fólki kleift að nálga brautir
reikistjarnanna.

|image4|

Maður að nafni Claudius Ptolemaeus, grísk-egypskur stærðfræðingur,
stjarnfræðingur og stjörnuspekingur, sem vann á bókasafninu í Alexandríu
fínpússaði útreikningana svo að með hans aðferðum mátti reikna mjög
nákvæmlega ferla reikistjarnanna á himninum. Hann skráði niðurstöður
sínar í bók, Almagest. Sú bók var svo þýdd á arabísku og var dreift viða
um hinn arabíska heim. Segja má að vísindi og pælingar hafi horfið úr
Evrópu á tímum Rómarveldis. Katholska kirkjan varð valdamikil. Hún tók
jarðmiðjukenninguna sem sannleika og vildi ekki þola neina umræðu um
málið. Upp úr 1200 eftir Krist byrja svo fræði að koma aftur inn í
Evrópu, t.d. frá Afríku um Spán með Márum. Smátt og smátt byrja svo
pælingar í gömlum stíl og nýjir hlutir fara að þróast. Menn finna upp
ýmsa hluti m.a. safngler og svo sjónauka, fara að pæla í tímabilum og
hvernig stærðir eins og hraði t.d. breytast með tíma. Við það að fólk
fer að pæla í hlutunum og skoða, fara hugmyndirnar að þróast og smám
saman koma fram hugmyndir um að ef til villl væri betra að skoða kerfi
þar sem reikistjörnurnar snerust um sólina fremur en um jörðina. Sú
kenning hefur alla jafna verið kennd við Nikulás Kópernikus, pólskan
stjarnfræðing, sem gaf út kenningar sínar í bók sem hét: „Um snúning
himintunglanna“ eða „Dē revolutionibus orbium coelestium“. Kópernikus
setti fram hugmyndir um að hreyfing sólar og reikistjarna eins og við
sæum hana á jörðu, væri ekki vegna hreyfingar viðkomandi heldur að mestu
vegna hreyfingar jarðar. Hann kom með mjög mikilvæga sýn á sólkerfið og
af þeim sökum hefur sú breytings sem varð á heimsmynd manna eftir hans
tíma, þ.e. breytingin frá jarðmiðjukerfi með jörðu í miðju alheims yfir
í sólmiðjukerfi verið kölluð **Bylting Kópernikusar**.

Á þessum tíma voru skiptar skoðanir um hvort kenningar Kópernikusar væru
réttar. Útreikningar hans á ferlum reikistjarnanna voru í flestum
tilfellum mun síðri en útreikningar Ptolemeusar. Tycho Brahe, mesti
stjörnuskoðari þessa tíma hélt því fram að Kópernikus hefði rangt fyrir
sér vegna þess m.a. að ekki sæist neinn „parallax“. Parallax er
mælikvarði á hversu mikið sjónarhorn til hlutar breytist þegar hluturinn
er skoðaður frá mismunandi stöðum. Í stjörnufræði er fjarlægð stjarna
mæld í einingu sem kallast *parsec*. Sú eining er í rauninni einn á móti
því sem við köllum parallax.

|image5|

Parallaxinn hér er helmingur þess horns sem nálæg stjarna færist um
miðað við mjög fjarlægar stjörnur meðan jörðin færist hálfa leiðina
umhverfis sólu. Á myndinni má sjá hvernig það horn fæst. Fjarlægð jarðar
frá sólu er yfirleitt kölluð 1 AU :math:`\approx` 1,5 :math:`\cdot`
10\ :math:`^{11}` Nú er einfalt að finna fjarlægðina d.

.. math:: \frac{1\,\textnormal{AU}}{d} = \tan(\theta)

Með nálguninni að hornið sé mjög lítið fæst:
:math:`\tan(\theta)\,\, \approx \,\,\theta`. Þetta gildir þó aðeins ef
:math:`\theta` er mælt í radíönum. Ef hornið er mælt í bogasek, þá er
hornið í radíönum:

.. math:: \theta_{rad} = \theta_{bogasek}\cdot \frac{\pi}{180\cdot3600}

Því er fjarlægð stjörnu með parallax 1 bogasec:

.. math:: d = 1\,\textnormal{AU}\frac{180\cdot3600}{\pi} = 3,09 \cdot 10^{16}\,\text{m}

Einingin parsec er í raun bara

.. math:: d_{parsec} = \frac{1}{\theta_{bogasek}}

.

Til þess að breyta parsec í metra margföldum við því:

1 parsek = :math:`3,09 \cdot 10^{16} \,\text{m}`

Ástæðan fyrir því að Tycho Brahe sá engann parallax var einfaldlega að
næsta fastastjarna hefur parallax sem er tæp bogasekúnda og þó að Tyco
Brahe hafi getað mælt betur en þeir sem á undan fóru gat hann ekki mælt
svo nákvæmlega.

Galíleó Galilei var ítalskur eðlisfræðingur sem gerði mikið af tilraunum
og skrifaði merkar bækur. Galíleó bjó sér til sjónauka. Með sjónaukanum
gat henn séð m.a. tungl sem fóru umhverfis Júpíter. Það ásamt ýmsu
fleiru sannfærði hann um að jörðin væri ekki miðja alheims og hann var
mjög hrifinn af kenningum Kópernikusar.

Það dugði samt lítið að einn og einn væri hrifinn af kenningum
Kópernikusar. Meðan þær gáfu ekki betri niðurstöður en kenning
kirkjunnar og Ptólemeusar, var engin von til þess að menn gæfu upp
örugga stöðu jarðarinnar í miðju alheims fyrir óstöðuga ferð umhverfis
sólu ásamt fjölda annarra reikistjarna.

Lögmál Keplers
--------------

Raunverulegur árangur náðist ekki fyrr en Jóhannes Kepler, hellti sér í
að skoða braut reikistjörnunnar Mars. Kepler var sannfærður um að sólin
væri í miðu heims og vildi skoða vandamálið um brautir reikistjarnanna
út frá því sjónarmiði. Hann bað Tycho Brahe um að lána sé
mæliniðurstöðurnar um brautir reikistjarnanna. Tycho var hins vegar
algerlega á móti sólmiðjukenningunni og vildi ekki hjálpa neinum sem
ætlaði að sýna fram á slíkt. Að síðust gaf hann honum þó mæliniðurstöður
fyrir Mars, því enginn hafði getað fundið góða nálgun á braut Mars.
Þetta dugði. Kepler fór og reiknaði og skoðaði og fann fyrir rest þrjú
tilraunalögmál sem giltu um reikistjörnur á braut um sólu.

1. *Lögmál Keplers*:

Brautir reikistjarnanna eru sporbaugar með sólu í öðrum brennipunktinum.

|image6|

2. *Lögmál Keplers*:

Línan frá sólu að reikistjörnu fer á hverju tímabili yfir jafnstórt
flatarmál.

|image7|

3. *Lögmál Keplers*:

Lengd hálfs langáss (:math:`a`) sporbaugsins sem reikistjarna fer eftir
í þriðja veldi er í réttu hlutfalli við umferðatíma (:math:`T`)
reikistjörnunnar um sólu í öðru veldi.

.. math::

   \begin{equation}
   \frac{a^3}{T^2} = k\,\,\, (\textnormal{fasti})
   \end{equation}

Þessi lögmál reyndust gilda um allar reikistjörnurnar.

Ef við skoðum 3. lögmál Keplers fyrir hringferil og gerum ráð fyrir að
við þekkjum annað lögmál Newtons og miðsóknarhröðun þá sjáum við strax
að krafturinn milli sólar og reikistjarna hlýtur að vera í öfugu
hlutfalli við radíus brautarinnar í öðru veldi.

Til þess að skoða þetta skulum við gera ráð fyrir að stærð kraftsins,
:math:`F`, sem heldur reikistjörnu á braut um sólu og stefnir því inn að
miðju sólar sé óþekktur. Köllum brautarradíusinn :math:`r` og
umferðatímann :math:`T`. Hraði reikistjörnunnar á braut sinni er þá
:math:`v = \frac{2\pi r}{T}`. Þriðja lögmál Keplers gefur
:math:`\frac{r^3}{T^2} = k` þar sem :math:`k` er einhver fasti.

Setjum þetta inn í annað lögmál Newtons:

.. math:: F = m\frac{v^2}{r} = m\frac{\frac{(2\pi r)^2}{T^2}}{r} = m\frac{4\pi^2r^2}{T^2r} = m\frac{4\pi^2r^2}{\frac{r^3}{k} r} = m\frac{4\pi^2k}{r^2}

Með öðrum orðum:

.. math:: F =  4\pi^2k\frac{m}{r^2}

Nokkuð ljóst er, vegna þriðja lögmálsins, að massi sólar hlýtur að vera
inni í fastanum k.

Þyngdarlögmál Newtons
---------------------

Það virðist ekki mikið mál með þetta í höndunum fyrir Newton að setja
fram lögmál sitt um kraft milli tveggja massa, m og M.

*Þyngdarlögmál Newtons*:

Kraftur sem massi M verkar á massa m með er:

.. math::

   \begin{equation}
   \vec{F}_{Mm} = G\frac{Mm}{r^2}\vec{e}_{mM}\,\,\,\Longleftrightarrow\,\,\,\vec{F}_{Mm} = \,- G\frac{Mm}{r^2}\vec{e}_{Mm}
   \end{equation}

þar sem :math:`\vec{e}_{mM}` er einingavigur frá :math:`m` til
:math:`M`.

En þó Newton hafi getað séð tiltölulega snemma að þetta hlyti að vera
lögmálið um krafta milli tveggja massa, þurfti hann þó að finna upp
aðferðir til þess að geta skoðað áhrif margra lítilla massa sem saman
gerðu einn stóran. Jörðin, reikistjörnurnar og sólin eru stórir massar
samsettir af mörgum litlum. Hvaða fjarlægð á að nota í jöfnunni? Svo
virtist sem nota ætti miðju reikistjarnanna og sólarinnar, en af hverju?
Það tók hann mörg ár að leysa þetta vandamál og hann fann upp
örsmæðareikning, diffrun og tegrun, til þess að geta sannfærst um að
þetta væri rétt. Með hjálp örsmæðareiknings gat hann fengið fram að
kúlusamhverfur massi eins og jörðin (er næstum því), hegðar sér gagnvart
öðrum mössum eins og ef allur massinn væri staðsettur í miðju kúlunnar.

Þetta gefur okkur að þyngdarkraftur milli hlutar við yfirborð jarðar og
jarðarinnar er fenginn með jöfnunni

.. math::

   \begin{equation}
   F_g = G\frac{M_{\oplus} m}{R^2_{\oplus}}
   \end{equation}

Hér er :math:`R_{\oplus}` radíus jarðar og :math:`M_{\oplus}` massi
jarðar.

Við höfum verið að nota :math:`F_g = mg` sem þann kraft sem jörðin togar
í massa :math:`m` með. Við getum nú séð að þyngdarsviðið við yfirborð
jarðar, g, er í raun:

.. math:: g = G\frac{M_{\oplus}}{R^2_{\oplus}}

Gervihnettir á braut um jörðu
-----------------------------

Gervihnöttur á braut um jörðu helst á hringhreyfingu vegna þyngdarkrafts
jarðar.

Hugsum okkur að gervihnötturinn, með massa :math:`m`, sé í hæð :math:`r`
og finnum á hvaða hraða hann þarf að vera til þess að hann haldist á
hringbraut um jörðu:

Við notum annað lögmál Newtons og þyngdarlögmálið:

.. math:: \vec{F} = m\vec{a}

Hér er :math:`\vec{a}` miðsóknarhröðunin og hún stefnir inn að miðju
hringsins eins og þyngdarkrafturinn. Við skoðum því bara stærðirnar:

.. math::

   \begin{equation}
   G\frac{M_{\oplus}m}{r^2} = m\frac{v^2}{r}
   \end{equation}

Hér fæst að hraðinn þarf að vera:

.. math:: v = \sqrt{\frac{GM_{\oplus}}{r}}

Þ.e. ef r er fast þá þarf hraðinn að vera ákveðin stærð til þess að
hnötturinn haldist á hringhreyfingu.

Kannski er áhugaverðara að athuga í hvaða hæð gerfihnöttur þarf að vera
ef hann á alltaf að vera yfir sama lengdarbaug við miðbaug jarðar. Í því
tilfelli þarf gerfihnötturinn að fara nákvæmlega einn hring á 24 klst.
Þá er hraðinn fenginn með:

.. math:: v = \frac{2\pi r}{24\cdot3600}

Við setjum það inn í jöfnuna 8.4 og finnum r.

Dæmi
----

1.
^^

Notið þriðja lögmál Keplers til þess að finna umferðatíma Mars um sólu
ef gefið er að fjarlægð Mars frá sólu er 1,53 AU.

.. _section-1:

2.
^^

Meðalfjarlægð Plútó frá sólu er 39,5 AU. Hver er umferðatími Plútós um
sólu?

.. _section-2:

3.
^^

Satúrnus hefur masssann :math:`5,69\times 10^{26}\,`\ kg. Finnið
umferðatíma tunglsins Mimas sem ferðast umhverfis Satúrnus í
fjarlægðinni 186 Mm frá miðju Satúrnusar.

.. _section-3:

4.
^^

Reiknið massa sólar út frá umferðartíma jarðar um sólu (1 ár), meðal
brautarradíus (1,496\ :math:`\times10^{11}\,`\ m = 1 AU) jarðar á braut
um sólu og þekktu gildi fastans :math:`G`.

.. _section-4:

5.
^^

Reiknið massa jarðar með því að nota umferðartíma tungls um jörðu
(:math:`T = 27,3\,`\ dagar), meðalbrautarradíus tungls um jörðu
(:math:`r_m = 384\,`\ Mm og þekkt gildi fastans :math:`G`.

.. _section-5:

6.
^^

| Ímyndum okkur að tveir massar séu aleinir í alheimnum. Annar er
  10,0 kg og hinn er 0,10 g. Miðjur massanna eru í 2,0 m fjarlægð hvor
  frá annarri.
| a) Með hversu stórum krafti togar 10,0 kg massinn í 0,10 g massann?
| b) Með hversu stórum krafti togar 0,10 g massinn í 10,0 kg massann?

.. _section-6:

7.
^^

| Ímyndum okkur nú 3 massa,
  :math:`m_1, = 12\,\text{kg},\,\,m_2 = 11\,\text{kg}\,\,` og
  :math:`m_3 = 16\,\text{kg},` sem eru þannig staðsettir að við getum
  sett upp hnitakerfi þar sem :math:`m_1` er í punktinum (0 ; 3,0 m),
  :math:`m_2` er í punktinum (0 ; -3,0 m) og :math:`m_3` er staðsettur í
  (4,0 m ; 0).
| Finnið kraftinn sem verkar á :math:`m_3` frá hinum tveimur.

.. _section-7:

8.
^^

| Gerfihnöttur ferðast umhverfis jörðu við miðbaug í sömu átt og jörðin
  snýst.
| a) Í hvaða fjarlægð þarf hann að vera frá miðju jarðar til þess að
  hann sé alltaf yfir sama punkti á yfirborði jarðar? Hversu hátt er það
  yfir yfirborði jarðar?
| b) Ef hann er í 9000 m hæð yfir yfirborði jarðar, hver er þá
  umferðatími hans um jörðu?

Svör
^^^^

| 1) 1,89 ár
| 2) 248 ár
| 3) 22,7 klst
| 4) :math:`2,0\cdot10^{30}` kg
| 5) :math:`6,0\cdot10^{24}` kg
| 6) a. :math:`1,67\cdot10^{-14}` N     b. :math:`1,67\cdot10^{-14}`
| 7) :math:`\begin{pmatrix} 
  0,25\cdot10^{-10}\\
  -7,86\cdot10^{-10}
  \end{pmatrix}` N
| 8) 35,9 m

.. |image| image:: myndir/kafli08/epliogstjornur.png
   :width: 5in
.. |image1| image:: myndir/kafli08/sivalningsheimur.png
   :width: 3in
.. |image2| image:: myndir/kafli08/kulusamhverfa.png
   :width: 3in
.. |image3| image:: myndir/kafli08/retrograde.png
   :width: 3in
.. |image4| image:: myndir/kafli08/hringurihring.png
   :width: 3in
.. |image5| image:: myndir/kafli08/parallax.png
   :width: 100%
.. |image6| image:: myndir/kafli08/sporbaugur.png
   :width: 1.5in
.. |image7| image:: myndir/kafli08/flatarmalradius.png
   :width: 2.5in
