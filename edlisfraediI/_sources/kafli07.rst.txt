Notkun á lögmálum Newtons
=========================

|image|

Það er margt sem þarf að hafa í huga þegar lögmál Newtons eru notuð. Ef
maður fer varlega og notar vigrana rétt þá getur maður leyst stóran
hluta dæma án vandræða. Auðvelt er að leysa dæmi eins og það að finna
með hversu stórum krafti þarf að draga eitthvað til þess að það fari með
jöfnum hraða eða hversu mikla hröðun hlutur fær ef maður togar með svo
eða svo miklum krafti. Við getum skoðað hversu hratt má fara í krappar
beygjur án þess að renna og við getum fundið hversu hratt þarf að fara
til þess að komast heill á húfi úr lóðréttum „loop-the-loop rússibana“.
Við getum leyst alls kyns dæmi ef við skiljum og vitum hvernig á að nota
lögmál Newtons. Auðvitað þurfum við að hafa almenna skynsemi með í ráðum
og ekki er verra að hafa í huga nokkur atriði sem gætu tafið fyrir okkur
ef við ætluðum að uppgötva þau sjálf þegar við reiknum dæmin.

Tungumál dæmanna
----------------

Oft getur verið erfitt að lesa dæmi og skilja hvað verið er að segja.
Við skulum skoða nokkur atriði sem gott er að hafa í huga við lestur
dæma. Við skulum nú taka fyrir nokkur algeng atriði sem oft koma fyrir í
dæmum.

Togkraftur í bandi
~~~~~~~~~~~~~~~~~~

Togkraftur í bandi kemur til vegna efnatengja sem halda bandinu saman ef
við togum í bandið í einhverjum punkti þá er jafnstór kraftur í báðar
áttir (samkvæmt 3. lögmálinu) að reyna að toga bandið í sundur í þeim
punkti. Í hverjum punkti í bandinu eru kraftar í báðar áttir. Við höfum
helst áhuga á kraftinum sem bandið togar í einhvern hlut með og svo
auðvitað því að bandið slitni ekki.

Oft er í dæmum talað um að bandið sé létt. Hvað þýðir það og af hverju
er verið að segja það í dæminu? Jú það er alveg ákveðin ástæða fyrir
því. Hugsum okkur að við séum að draga vagn eftir götu. Er togkrafturinn
sem við beitum sá sami og krafturinn sem togar í vagninn? M.ö.o. er
togkrafturinn sá sami við báða enda bandsins?

|image1|

Skoðum myndina. Inn á hana er merktur bútur af bandinu. Við skulum segja
að hann hafi massan :math:`\delta m`. Kraftur :math:`T_1` togar í hægri
enda bandsins og kraftur :math:`T_2` togar í vinstri enda bandsins. Ef
við skrifum upp 2. lögmál Newtons fyrir þennan bút þá fáum við:

.. math:: T_1 - T_2 = \delta m a_x

Hér erum við að skoða x-þátt vigurjöfnunnar. Við sjáum að ef
:math:`a_x = 0`, þá fæst að :math:`T_1 = T_2`. Það er gott og blessað en
oft erum við að reikna dæmi þar sem :math:`a_x` er ekki núll. Þá er
greinilegt að :math:`T_1 \neq T_2`. Það er ekkert að því í sjálfu sér
nema þá þarf að taka massan á bandinu inn í reikninga og allt verður mun
flóknara. Þegar maður er að byrja að reikna dæmi er gott að hafa þau
einföld. Þess vegna er yfirleitt tekið fram í dæmum að bandið sé létt.
Þá er átt við að miðað við aðrar stærðir í dæminu sé það svo létt að við
megum ganga út frá því að :math:`\delta m` = 0. Þetta segir þá að
:math:`T_1 = T_2` allstaðar í bandinu ef engir massar eru á milli.

Ef við höfum fleiri en einn vagn eins og á myndinni hér:

|image2|

Þá er togkrafturinn mismunandi í mismunandi böndum. Hann er þó sá sami í
hverju bandi fyrir sig, ef bandið er "létt".

Að byrja að renna
~~~~~~~~~~~~~~~~~

Stundum er spurt um hvort hlutur haldist kyrr einhvers staðar. Stundum
er spurt með hversu miklum krafti þurfi að ýta til þess að hlutur byrji
að renna. Í báðum tilfellum er átt við hvort kyrrstöðunúningskrafturinn
sé næganlega stór til þess að halda hlutnum kyrrum.
Kyrrstöðunúningskrafturinn er alltaf minni en kyrrstöðunúningsstuðullinn
sinnum þverkrafturinn. Þegar hann nær því að vera jafn þá er það sem
hluturinn er alveg að fara að renna.

Dæmi gæti fjallað um bíl í beygju. Kyrrstöðunúningskraftur þvert á
hreyfistefnuna heldur honum frá því að skransa og renna út úr beygjunni.
Annað dæmi gæti fjallað um kassa á bílpalli. Ef bíllinn fer af stað þá
er það núningur milli palls og kassa sem hreyfir kassann—gefur honum
hröðun. Stærðfræðilega skrifum við:
:math:`F_{nun} \leq \mu_s \textit{Þ}`. Mikilvægt er að skilja að þetta
þýðir að kyrrstöðunúningur á hlut er alltaf það sem hann þarf að vera
þannig að jöfnurnar séu uppfylltar, þar til hann nær gildinu
:math:`\mu_s \textit{Þ}`, en þá byrjar hluturinn að renna.

Að sleppa yfirborði
~~~~~~~~~~~~~~~~~~~

Við getum hugsað okkur að við höfum pening í lófanum og svo kippum við
hendini svo hratt niður að peningurinn verður eftir, losnar frá lófanum.

Við höfum öll séð, að minnsta kosti myndir af "loop the loop" rússibana.
Það er rússibani sem fer í heilan hring svo þeir sem eru í honum eru
alveg á hvolfi í efstu stöðu.

Koma þeir sem eru í rússibananum til með að detta? Hvað þarf rússibaninn
að fara hratt?

Það að losna frá yfirborði af einni gerð eða annarri þýðir bara að
þverkrafturinn, krafturinn frá undirlaginu hornrétt á hlutinn, verður
enginn. Í dæmareikningi þýðir það að :math:`\vec{\textit{Þ}} = 0`. Maður
getur skilið að ef yfirborðið ýtir ekkert á hlutinn þá er hann laus frá
því.

Atriði sem tengjast hreyfifræði
~~~~~~~~~~~~~~~~~~~~~~~~~~~~~~~

Í hreyfifræðinni koma upp ýmis atriði sem við verðum að skilja.

Þegar sagt er að einhver hafi farið af stað úr kyrrstöðu, þá vitum við
að :math:`\vec{v}_0=\vec{0}`.

Þegar einhver ferðast með jöfnum hraða, þá vitum við að
:math:`\vec{a} = \vec{0}`

Þegar hlut er kastað upp í loft þá eru einkenni efsta punkts þau að
:math:`v_y = 0`.

Það eru fleiri svona atriði sem við lærum að þekkja en látum þetta duga
í bili.

Dæmi 1. Maður að draga kassa
----------------------------

Hugsum okkur að Kalli sé að draga kassa eftir gólfinu. Hann dregur
kassann með krafti :math:`|\vec{F}| = 300\,\text{N}` undir
:math:`\theta` = 34\ :math:`\ensuremath{^\circ}` horni við lárétt.
Hreyfinúningsstuðull milli gólfs og kassa er 0,4 og kassinn er 73 kg að
þyngd. Hér myndi spurningin vera: Hver er hröðun kassans?

Það fyrsta sem við gerum er að teikna mynd eða ef myndin er gefin, þá
förum við strax í næsta skref að teikna inn inn kraftana sem verka á
kassann og velja hnitakerfi til þess að skoða þá í.

|image3|

Þegar við erum búin að teikna, merkja inn krafta og velja hnitakerfi þá
er næsta skref það að skrifa kraftana sem vigra.

.. math:: \left( \begin{array}{c} F\cos(\theta)  \\ F\sin(\theta)  \end{array}\right) + \left( \begin{array}{c} 0 \\- F_g  \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} -F_{nun} \\ 0  \end{array}\right) = m_{kassi}\left( \begin{array}{c} a \\ 0  \end{array}\right)

Við sjáum að við höfum liðað kraftinn :math:`\vec{F}` eftir ásum
hnitakerfisins og einnig að hröðunin er eftir :math:`x`-ássnum. Við
höfum auk þessa jöfnuna: :math:`F_{nun} = \mu_k \textit{Þ}`.

Það ætti í raun að skrifa einingar á allar stærðir í reikningum líka, en
það er afskaplega ruglandi, sérstaklega þegar við erum með m (metra) og
:math:`m` (massa) eða N (krafteiningin newton) og :math:`N` (normalkraft
eða þverkaft, sem kannski er hentura að kalla bara :math:`\textit{Þ}`)
þar sem eini munurinn er sá að stærðir eru skrifaðar í mismunandri
letri. Þegar við skrifum í höndunum er mjög erfitt að gera greinarmun á
þessu. Við pössum okkur því í byrjun á að vera með samsvarandi einingar
og sleppum svo í reikningum að skrifa inn einingarnar.

Nú skoðum við hvað muni vera best að gera fyrst. Í :math:`y`-jöfnunni er
bara ein óþekkt stærð meðan það eru tvær óþekktar stærðir í
:math:`x`-jöfnunni. Við skoðum því :math:`y`-jöfnuna fyrst:

.. math:: F\sin(\theta) - F_g + \textit{Þ} = 0 \,\,\, \Rightarrow \,\,\, 300 \sin(34\ensuremath{^\circ}) - 73\cdot 9,8 +\textit{Þ} = 0\,\,\, \Rightarrow \,\,\, \textit{Þ} = 548 \,\text{N}

Næsta skref er þá að nota núningsjöfnuna til þess að finna
núningskraftinn:

.. math:: F_{nun} = \mu_k \textit{Þ} = 0,4\cdot 548 = 219\,\text{N}

Nú getum við fundið hröðunina út frá :math:`x`-jöfnunni:

.. math:: F\cos(\theta) - F_{nun} = m a \,\,\,\Rightarrow\,\,\, 300\cos(34\ensuremath{^\circ}) - 219 = 73 a\,\,\,\, \Rightarrow\,\,\, a = 0,41\,\text{m}/\text{s}^2

Dæmi 2. Kassi togaður upp skábretti
-----------------------------------

Hér skulum við skoða skábretti . Hugsum okkur að efst á skábrettinu sé
"létt núningslaus" trissa. "Létt" band liggur yfir trissuna og er bundið
í kassa, kassinn er á leið upp skábrettið vegna þess að honum var komið
af stað og nú er togað í bandið með jöfnum krafti :math:`F`. Kassinn
hefur massa :math:`m_{kassi}` = 73 kg eins og áður og við skulum segja
að krafutrinn sé :math:`F = 300\,\text{N}`. Hreyfinúningstuðul milli
kassa og skáplans skulum við hafa :math:`\mu_k = 0,3` og kyrrstöðunúning
milli þeirra :math:`\mu_s = 0,4`. Skáplanið skulum við láta halla um
:math:`\theta = 27\ensuremath{^\circ}`.

|image4|

Á myndinni höfum við sett inn hnitakerfi sem er þannig að
:math:`x`-ásinn er upp eftir skáplaninu. Þetta gerum við vegna þess að
hröðunin er upp eða niður eftir skáplaninu. Við getum í raun valið hvaða
hnitakerfi sem er, en það er þægilegt að velja hnitakerfi þar sem
hröðunin er samsíða öðru hnitinu. Þetta er bara til þæginda og gerir það
að verkum að jöfnurnar verða þægilegri vegna þess að hröðunin er oft
óþekkt stærð. Við reynum að setja upp hnitakerfi þannig að jöfnurnar
okkar verði þægilegri.

Í þessu hnitakerfi, þarf að liða þyngdarkraftinn. Þið sjáið á myndinni
til hægri hvernig :math:`\vec{F}_g` er liðaður. Þverkraftur og
núningskraftar eru alveg eins og áður. Togkrafturinn sem togar í kassann
er jafn :math:`\vec{F}` kraftinum sem við togum í kassann með því þetta
er allt sama bandið og trissan er "létt og núningslaus". Þegar við höfum
léttar og núningslausar trissur í dæmunum okkar þá hafa þær einungis þau
áhrif að breyta stefnu. Hér gætum við hugsað okkur að krafturinn
:math:`\vec{F}` verki í jákvæða :math:`x`-stefnu. Það er bara búið að
beygja ásinn.

Nú getum við reiknað eins og áður:

.. math:: \left( \begin{array}{c} T\\0  \end{array}\right) + \left( \begin{array}{c} -F_g\sin(\theta) \\- F_g \cos(\theta) \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} -F_{nun} \\ 0  \end{array}\right) = m_{kassi}\left( \begin{array}{c} a \\ 0  \end{array}\right)

Við setum inn þekktar stærðir:

.. math:: \left( \begin{array}{c} 300\\0  \end{array}\right) + \left( \begin{array}{c} -73\cdot9,8\cdot\sin(27\ensuremath{^\circ}) \\- 73\cdot9,8\cdot \cos(27\ensuremath{^\circ}) \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} -0,3\cdot \textit{Þ} \\ 0  \end{array}\right) = 73\left( \begin{array}{c} a \\ 0  \end{array}\right)

Aftur er það :math:`y`-jafnan sem við byrjum á því hún hefur aðeins eina
óþekkta stærð. Við finnum *Þ*:

.. math:: - 73\cdot9,8\cdot \cos(27\ensuremath{^\circ}) + \textit{Þ} = 0\,\,\,\Rightarrow\,\,\, \textit{Þ} = 637\,\text{N}

Næst finnum við núningskraftinn:

.. math:: F_{nun} = \mu_k \cdot \textit{Þ}\,\,\,\Rightarrow\,\,\, F_{nun} = 0,3\cdot 637 \,\,\,\Rightarrow\,\,\, F_{nun} = 191\,\text{N}

Að lokum notum við :math:`x`-jöfnuna til þess að finna hröðunina:

.. math:: 300 -73\cdot9,8\cdot\sin(27\ensuremath{^\circ}) - 191 = 73\cdot a\,\,\,\Rightarrow\,\,\, a = -2,96\,\text{m}/\text{s}^2

Neikvæð hröðun, er það í lagi? Jú það er allt í lagi. Kassinn er bara að
hægja á sér. Honum var komið á ákveðinn hraða í byrjun, en þegar togað
er með jöfnum 300 N krafti þá hægir kassinn á sér. Að endingu mun hann
svo stoppa. Hvað gerist þá?

Kannski fer hann að renna tilbaka niður hallann. Kannski situr hann bara
kyrr. Hvað ræður því?

Hugsum okkur að kassinn hafi stöðvast. Kassinn vill fara að renna niður
en það verkar á hann kyrrstöðunúningur í stefnu sem er öfug við þá
stefnu sem hann vill fara. Getur kassinn yfirunnið kyrrstöðunúninginn og
runnið af stað niður? Við skulum athuga það með reikningum.

|image5|

Kraftjafnan er núna:

.. math:: \left( \begin{array}{c} 300\\0  \end{array}\right)+\left( \begin{array}{c} -F_g\sin(\theta) \\- F_g \cos(\theta) \end{array}\right)+ \left( \begin{array}{c} 0 \\ \textit{Þ}  \end{array}\right)+\left( \begin{array}{c} F_{nun} \\ 0  \end{array}\right) = m_{kassi}\left( \begin{array}{c} a \\ 0  \end{array}\right)

Stefna núningskraftsins er öfug við það sem áður var og við fáum því
plúsmerki á :math:`F_{nun}`. Við sjáum að :math:`y`-jafnan er óbreytt og
við höfum því áfram að :math:`\textit{Þ} = 637\,\text{N}`.

Athugum nú hvort hluturinn helst kyrr í hallanum. Ef hann gerir það þá
er :math:`a = 0` og :math:`F_{nun} \leq \mu_s \cdot N`

:math:`x`-jafnan gefur okkur:

.. math:: 300 -73\cdot9,8\cdot\sin(27\ensuremath{^\circ}) + F_{nun} = 0\,\,\,\Rightarrow\,\,\, F_{nun} = 25\,\text{N}

Þetta eru 25 N upp hallann því kassinn vill niður. Við skulum að lokum
að huga hvort þessi núningskraftur sé minni en :math:`\mu_s N`:

.. math:: \mu_s \textit{Þ} = 0,4\cdot 637 = 255\,\text{N};  \,\,\, F_{nun} = 25\,\text{N}

Svo augljóst er að

.. math:: 255 > 25\,\,\,\Rightarrow\,\,\,  \mu_s \textit{Þ} > F_{nun}

Núningskrafturinn er minni en mesti mögulegi kyrrstöðunúningurinn. Það
þýðir að hluturinn fer ekki af stað niður heldur situr kyrr í hallanum.

Dæmi 3. Bíll í beygju
---------------------

Þegar bíll ekur í beygju þá er hann á eins konar hringhreyfingu. Maður
getur hugsað sér beygjuna sem hluta af hring. Við þurfum þá að þekkja
radíus beygjunnar, það er að segja radíus hringsins sem beygjan er hluti
af. Eins og talað var um í kafla 4, þá er hringhreyfing hröðuð hreyfing.
Þegar farið er í hring er stöðugt verið að breyta stefnu og þar með
stöðugt verið að breyta hraðanum. Þetta þýðir að við höfum stöðuga
hröðun. Þessi hröðun getur verið mismikil, en hröðun inn að miðju
hringsins er alltaf tengd hraða hlutarins á sama hátt.

.. math:: \vec{a}_r = - \frac{v^2}{r} \vec{e}_r

|image6|

Á myndinni sjáum við bíl að keyra í hring. Á myndinni til vinstri sést
ofan á bílinn en á myndinni til hægri sést aftan á bílinn.

Á hægri myndina eru teiknaðir inn kraftarnir sem verka á bílinn í tvær
áttir. Við höfum ekki merkt inn krafta í hreyfistefnuna eins og
hreyfinúning og drifkraft bílsins. Við ætlum ekki að pæla í þeim núna
heldur bara í því hvort bíllinn haldist í beygjunni. Núningskrafturinn
sem merktur er inn á myndina er kyrrstöðunúningurinn sem kemur í veg
fyrir að bíllinn renni út úr beygjunni.

Við skulum hugsa okkur að viljum vita hversu hratt bíllinn,
:math:`m_{bill} = 1050\,\text{kg}`, getur ekið í hring með radíus
:math:`R = 37\,\text{m}`. Kyrrstöðunúningstuðull milli götu og bíls er
:math:`\mu_s = 0,28`.

Við setum upp jöfnur eins og venjulega. Nú eru ásarnir okkar aðrir en
áður. Í stað :math:`x`-áss höfum við ás í stefnu inn að miðju hringsins.
Af hverju þann ás? Jú, við veljum hann því að hröðunin er inn að miðju
hringsins.

.. math:: \left( \begin{array}{c} F_{nun}\\0  \end{array}\right) + \left( \begin{array}{c} 0\\- F_g \end{array}\right)+ \left( \begin{array}{c} 0 \\ \textit{Þ}  \end{array}\right) = m_{bill}\left( \begin{array}{c} a_{r} \\ 0  \end{array}\right)

Nú setjum við inn að :math:`a_{r} = \frac{v^2}{R} = \frac{v^2}{37}` og
fáum:

.. math:: \left( \begin{array}{c} F_{nun}\\0  \end{array}\right) + \left( \begin{array}{c} 0\\- 1050\cdot 9,8 \end{array}\right)+ \left( \begin{array}{c} 0 \\ \textit{Þ}  \end{array}\right) = 1050\left( \begin{array}{c} \frac{v^2}{37} \\ 0  \end{array}\right)

Hér er höfum við þrjár óþekktar stærðir, :math:`F_{nun}`, :math:`N`, og
:math:`v`. Við höfum tvær jöfnur og getum því ekki fundið allar þrjár.
Við gætum fundið núningskraftinn við mismunandi hraða en greinilegt er
að núningskrafturinn er breytilegur. Það sem beðið var um í dæminu var
**mesti hraði bílsins áður en hann fer að renna**. Það getum við fundið
því þegar bíllinn er alveg að fara að renna, þá er
:math:`F_{nun} = \mu_s\textit{Þ}= 0,28\textit{Þ}`

Setjum það inn. Bíllinn fer að renna ef:

.. math:: \left( \begin{array}{c}  0,28\textit{Þ}\\0  \end{array}\right) + \left( \begin{array}{c} 0\\- 1050\cdot 9,8 \end{array}\right)+ \left( \begin{array}{c} 0 \\ \textit{Þ}  \end{array}\right) = 1050\left( \begin{array}{c} \frac{v^2}{37} \\ 0  \end{array}\right)

:math:`y`-jafnan gefur: :math:`\textit{Þ} = 10290\,\text{N}` og þá fæst
úr :math:`x`-jöfnunni að :math:`v_{max} = 10,1\,\text{m}/\text{s}`

Það er ljóst að þetta er mesti hraðinn sem bíllinn getur náð áður en
hann byrjar að renna því ef við höldum ójöfnumerkinu fæst:

.. math:: \left( \begin{array}{c} F_{nun}\\0  \end{array}\right) + \left( \begin{array}{c} 0\\- F_g \end{array}\right)+ \left( \begin{array}{c} 0 \\ \textit{Þ}  \end{array}\right) = m_{bill}\left( \begin{array}{c} a_{-r} \\ 0  \end{array}\right) \,\Leftrightarrow\, \left( \begin{array}{c} \mu \textit{Þ}\\0  \end{array}\right) + \left( \begin{array}{c} 0\\- F_g \end{array}\right)+ \left( \begin{array}{c} 0 \\ \textit{Þ}  \end{array}\right) \geq m_{bill}\left( \begin{array}{c} \frac{v^2}{R} \\ 0  \end{array}\right)

Ójafnan sýnir að hraðinn sem við reiknuðum er mesti hraði sem bíllin
getur verið á án þess að renna.

Dæmi 4. Kassar festir yfir trissu
---------------------------------

Hugsum okkur að við höfum tvo kassa með massa:
:math:`m_A = 4,3\,\text{kg}` og :math:`m_B = 2,6\,\text{kg}`. Þessir
kassar eru festir í sinn hvorn enda "létts"  bands sem hangir yfir létta
núningslausa trissu sem fest er í loftið. Spurt er: Hver er hröðun
massanna.

|image7|

Nú þurfum við að velja hnitakerfi. Hvernig gerum við það?

Rétta úr ásnum
~~~~~~~~~~~~~~

. Hugsum okkur að trissan sé bara að beygja :math:`x`-ásinn. Við lítum
þá á kassana sem tengdir eru saman sem eitt kerfi, tvo tengda massa sem
dregnir eru eftir :math:`x`-ás. Þá höfum í raun myndina hér til hægri
þar sem hvað þyngdarkraftur :math:`(F_g)_A` togar í massa :math:`m_A`
til hægri og þyngdarkraftur :math:`(F_g)_B` togar massa :math:`m_B` til
vinstri.

Kraftjafnan verður:

.. math:: (F_g)_A - (F_g)_B = (m_A + m_B) a\,\,\,\Rightarrow\,\,\, 4,3\cdot 9,8 - 2,6\cdot 9,8 = (4,3 +2,6) a \,\,\,\Rightarrow\,\,\, a = 2,4\,\text{m}/\text{s}^2

Við tökum eftir því að hröðunin á myndinni til hægri er í stefnu
:math:`x`-ássins. Samsvarandi stefna á myndinni til vinstri er upp fyrir
massa :math:`m_B` og niður fyrir massa :math:`m_A`.

Úrklippur
~~~~~~~~~

Við gætum líka sleppt að rétta úr ásnum og skoðað það sem á ensku er
kallað „free body diagram“. Ég veit ekki um neina samræmda þýðingu á því
og hef því bara notast við orðið **úrklippu**. Hugmyndin er sem sagt að
klippa út einn hlut í einu og skoða kraftana sem verka á hann.

|image8|

Við tökum þá hluta af dæminu út og skoðum alla kraftana sem verka á
þennan hluta. Hér myndum við skoða hvorn massa fyrir sig. Með
úrklippunum getum við fundið togkraftinn í bandinu.

Úrklippur eru notaðar þegar ekki er einfalt að eiga við allt kerfið í
einu og þegar við þurfum að finna innri krafta eins og t.d. togkraftinn
í bandinu í dæminu hér að ofan.

Dæmi
----

1.
^^

| Hástökkvari, sem er 62 kg, stekkur upp og sleppir jörðu á hraðanum
  4,5 m/s. Þegar hann stekkur beygir hann sig fyrst í hnjánum svo að
  massamiðja hann er 0,6 m neðar en þegar hann er uppréttur. Hann ýtir
  svo á jörðina á meðan hann réttir úr sér og sleppir jörðu þegar hann
  er búinn að rétta úr sér.
| a) Hver er meðalhröðun hans á meðan hann er að rétta úr fótunum?
| b) Hver er heildarkrafturinn á hann á meðan hann er að rétta úr
  fótunum?
| c) Hver er krafturinn frá jörðunni á fætur hans?
| d) Hver er krafturinn á hann þegar hann sleppir jörðu?
| e) Hversu hátt fer hann?

.. _section-1:

2.
^^

| 20.000 kg eldflaug hefur mótor framleiðir jafnan
  :math:`3,0\times10^5` N ýtikraft. (Gerið ráð fyrir að loftmótstaða sé
  engin.) Nú er eldflauginni skotið beint upp.
| a) Hver er hröðun eldflaugarinnar í byrjun?
| b) Þegar eldflaugin er komin í 5000 m hæð hefur hröðun eldflaugarinnar
  aukist í 6,0 m/s\ :math:`^2`. Hversu mikill massi eldsneytis hefur
  brunnið upp? (Gerið ráð fyrir að þyngdarsviðið hafi breyst óverulega,
  þ.e. að :math:`g \approx` 9,8 m/s\ :math:`^2` í 5000 m hæð.)

.. _section-2:

3.
^^

Borgþór er að toga í skjalaskáp sem vegur 30 kg, með 100 N krafti.
Skápurinn hreyfist ekki. Kyrrstöðunúningstuðullinn milli gólfs og
skjalaskáps er 0,8. Hversu stór er kyrrstöðunúningskrafturinn á skápinn?

.. _section-3:

4.
^^

4000 kg vörubíl er lagt í 15\ :math:`\ensuremath{^\circ}` halla. Hversu
stór er núningskrafturinn á vörubílinn? Kyrrstöðunúningsstuðull milli
dekkja og götu er 0,9.

.. _section-4:

5.
^^

1500 kg bíll, bremsar og rennur þar til hann stöðvast á blautum vegi.
Hreyfinúningsstuðull milli bíls og vegar er :math:`\mu_k` =0,50. Hversu
hratt var bíllinn að fara ef bremsuförin eru 65 m.

.. _section-5:

6.
^^

| Lóðréttur gormur með fjaðurstuðul :math:`k = 400\,`\ N/m er festur í
  10 kg massa sem liggur á borði. Gormurinn er strekktur 10 cm frá
  jafnvægisstöðu.
| a) Með hversu stórum krafti togar gormurinn í massann?
| b) Hversu stór er þverkraftur borðsins á massann?

.. _section-6:

7.
^^

Kassi, sem hefur massann 6,0 kg, rennur eftir eftir yfirborði sem hefur
hreyfinúningsstuðul 0,2. Kassinn er togaður beint áfram í lárétta stefnu
með gormi sem hefur fjaðurstuðul 600 N/m. Hver er hröðun kassans ef
gormurinn er strekktur um 2,2 cm?

.. _section-7:

8.
^^

.. container:: wrapfigure

   r0.22

   .. container:: center

      |image9|

Mynd sem hefur massann 2,0 kg, hangir í tveimur böndum eins og sýnt er á
myndinni. Hægra bandið myndar hornið
:math:`\theta_1 = 62\ensuremath{^\circ}` við lárétt og hitt bandið
myndar hornið :math:`\theta_2 = 37\ensuremath{^\circ}` við lárétt.
myndin er kyrr. Finnið togkraftana :math:`T_1` og :math:`T_2`.

.. _section-8:

9.
^^

| Massi, 50 kg, liggur á hálu skábretti sem myndar hornið
  :math:`\theta = 60\ensuremath{^\circ}` við lárétt. Massinn rennur ekki
  niður eftir skábrettinu vegna þess að honum er haldið uppi með reipi
  sem er samsíða halla skábrettisins.
| a) Finnið togkraftinn í reipinu.
| b) Finnið þverkraft skábrettisins á massann.

|image10|

.. _section-9:

10.
^^^

| Verið er að lyfta 1000 kg massa með krana. Finnið togkraftinn í
  strengnum sem heldur massanum þegar:
| a) massanum er hraðað upp með hröðuninni 2,0 m/s\ :math:`^2`.
| b) massanum er lyft með jöfnum hraða
| c) massinn hægir á sér á uppleið um 2,0 m/s á hverri sekúndu.

.. _section-10:

11.
^^^

| Maður stendur á vog inni í lyftu sem hefur hröðun :math:`\vec{a}` sem
  stefnir annað hvort upp eða niður. Þegar maðurinn stendur á voginni
  sýnir hún 960 N. Þegar hann heldur á 20,0 kg kassa sýnir vogin 1200 N.
| a) Finnið hröðun lyftunnar
| b) Finnið massa mannsins.

.. _section-11:

12.
^^^

| **Láréttur** 100 N kraftur er notaður til þess að ýta 12 kg kubb upp
  núningslaust skáplan sem myndar 25\ :math:`\ensuremath{^\circ}` horn
  við lárétt.
| a) Hver er þverkraftur skáplansins á kubbinn?
| b) Hver verður hröðun kubbsins?

.. _section-12:

13.
^^^

| Skoðið aftur kubbinn í 10. dæmi. Hugsið ykkur nú að milli brettis og
  kubbs sé kyrrstöðunúningsstuðullinn 0,25 og hreyfinúningsstuðullinn
  0,16.
| Hver verður nú hröðun kubbsins?

.. _section-13:

14.
^^^

| 5,0 kg kassa er haldið kyrrum uppi á lóðréttum vegg með því að ýta á
  hann með láréttum 150 N krafti.
| a) Hversu stór er núningskrafturinn milli veggjar og kassa?
| b) Hversu stór er minnsti lárétti kraftur sem þarf til að halda
  kassanum kyrrum ef kyrrstöðunúningsstuðull milli veggjar og kassa er
  0,40?

.. _section-14:

15.
^^^

| Það þarf að færa 50 kg kassa sem liggur á láréttu gólfi.
  Kyrrstöðunúningur milli kassa og gólfs er 0,6.
| a) Reiknið hversu stóran kraft þarf til þess að færa kassann ef ýtt er
  niður á hann :math:`30\ensuremath{^\circ}` undir lárétt.
| b) Reiknið hversu stóran kraft þarf til þess að færa kassann ef hann
  er togaður áfram með bandi sem myndar 30\ :math:`\ensuremath{^\circ}`
  horn yfir láréttu.

.. _section-15:

16.
^^^

|image11|

| Tveir kassar liggja upp að hvor öðrum á núningslausu borði. Sá kassinn
  sem er lengra til vinstri er 2,0 kg og sá til hægri er 1,0 kg. Nú er
  ýtt á 2,0 kg kassann með 5,0 N krafti.
| a) Hver verður hröðun kerfisins sem samanstendur af kössunum tveimur?
| b) Hver er hröðun 1,0 kg kassans? Hvaða kraftur veldur þeirri hröðun?
  c) Teiknið inn alla krafta sem verka á 2,0 kg kassann. Hversu stór er
  heildarkrafturinn á þann kassa?

.. _section-16:

17.
^^^

|image12|

Tveir massar eru tengdir saman með „massalausum“ streng yfir trissu eins
og sýnt er á myndinni. Trissan er efst á skáplani sem myndar hornið
:math:`\theta = 30\ensuremath{^\circ}` við lárétt. Massi :math:`m_1`
liggur á skáplaninu, meðan massi :math:`m_2` hangir laus í strengnum.
:math:`m_1 = m_2 = 5,0` kg. Skáplanið og trissan eru núningslaus. Finnið
stærð hröðunar massanna.

.. _section-17:

18.
^^^

| Hlutur sem er 3,0 kg hreyfist undir áhrifum krafts :math:`\,\vec{F}`
  sem er alltaf hornréttur á hraða hlutarins. Hluturinn ferðast í hring
  með radíus 2,0 m og fer hvern heilan hring á 3,0 s.
| a) Hver er stærð hröðunar hlutarinns?
| b) Hversu stór er krafturinn :math:`\,\vec{F}`?

.. _section-18:

19.
^^^

| Á palli vörubíls er vog sem sýnir Newton. Kassi sem er 500 N er settur
  á vogina. Vörubíllinn ekur á jöfnum 14 m/s hraða. Hvað sýnir vogin
| a) þegar vörubíllinn fer yfir hól sem er hluti af hring með radíus
  100 m?
| b) Þegar vörubíllinn ekur dæld sem er hluti af hring með radíus 80 m?

.. _section-19:

20.
^^^

| Lítil málmplata hefur massann 100 g. Hún liggur á snúningspalli sem
  snýst einn hring á hverjum 2 sekúndum. Málmplatan er 12 cm frá miðju
  snúningspallsins.
| a) Hversu stór er núningskrafturinn á plötuna?
| b) Platan rennur út af snúningspallinum ef hún er sett í 16 cm
  fjarlægð frá miðju snúningspallsins. Hver er
  kyrrstöðunúningsstuðullinn milli plötunnar og pallsins?

.. _section-20:

21.
^^^

Tæki sem finnst víða í skemmtigörðum er þannig að fólk stendur á litlum
palli upp við vegg inni í sívalningi. Þegar allir eru búnir að koma sér
fyrir er byrjað að snúa og sívalningnum snúið hraðar og hraðar. Þegar
ákveðnum hraða er náð dettur pallurinn niður og fólkið helst uppi
eingöngu vegna núnings. Ef radíus sívalningsins er 4,0 m og
kyrrstöðunúningur milli manneskju og veggjar sívalnings er 0,4, hversu
marga snúninga þarf sívalningurinn að fara á mínútu til þess að
núningurinn nái að halda fólkinu uppi?

.. _section-21:

22.
^^^

|image13|

| 3,0 kg kubbur situr á borði. Í kubbinn er fest massalaust band sem
  liggur yfir trissu á brún borðsins. Í hinn enda bandsins er festur
  annar kubbur sá með massa 2,0 kg. 2,0 kg massinn hangir laus í
  bandinu.
| a) Hvað þarf kyrrstöðunúningsstuðull milli 3,0 kg kassans og borðsins
  að vera stór, þannig að kassinn sé kyrr?
| b) Ef kyrrstöðunúningsstuðullinn er minni en það, og hreyfinúningurinn
  er 0,3, hver verður hröðun massanna?

.. _section-22:

23.
^^^

.. container:: wrapfigure

   r0.22

   .. container:: center

      |image14|

Tveir massar sem festir eru yfir trissu eins og sýnt er á myndinni
kallast *Atwoods vél*. Með því að mæla hröðun massanna fæst jafna fyrir
þyngdarhröðun. Gerið ráð fyrir að strengurinn sé massalaus og trissan
núningslaus. Sýnið að hröðun massanna og togkrafturinn í bandinu séu:

.. math:: a = \frac{m_1 - m_2}{m_1 + m_2}g\,\,\,\,\,\,\,\,\textnormal{og}\,\,\,\,\,\,\,\, T = \frac{2m_1m_2g}{m_1 + m_2}

.. _section-23:

24.
^^^

|image15|

20 kg kassi situr á hálu borði. Framan á kassann er fest trissa. Band
liggur frá festingu á borði, um trissuna, yfir aðra trissu við enda
borðsins og í 5 kg massa sem hangir þar (sjá mynd). Finnið hröðun
kassans og massans og togkraftinn í bandinu. Gerið ráð fyrir að bandið
sé massalaust og að trissurnar séu núningslausar.

Svör
^^^^

| 1)
  a. 19,9 m/s\ :math:`^2`    b. 1046 N     c. 1654 N    d. 608,N    e. 1,0 m
| 2) a. 5,2 kg    b. 2667 kg
| 3) 100 N
| 4) 10146 N
| 5) 25,2 m/s
| 6) a. 40 N    b. 98 N
| 7) 0,24 m/s\ :math:`^2`
| 8) 9,3 N og 15,8 N
| 9) a. 424 N    b. 245
| 10) a. 11800 N    b. 9800 N    c. 7800 N
| 11) a. 2,2 m/s\ :math:`^2`    b. 80 kg
| 12) a. 107 N    4,2 m/s\ :math:`^2`
| 13) 2,8 m/s\ :math:`^2`
| 14) a. 49 N    122,5 N
| 15) a. 519 N    252 N
| 16) a. 1,67 m/s\ :math:`^2`    3,33 N
| 17) 2,45 m/s\ :math:`^2`
| 18) a. 8,8 m/s\ :math:`^2`    26,3 N
| 19) a. 400 N    b. 625 N
| 20) a. 0,12 N    b. 0,16
| 21) 23,6 snúningar/mínútu
| 22) a. 0,67    b. 2,16 m/s\ :math:`^2`
| 24) 3,3 m/s\ :math:`^2` og 32,6 N.

.. |image| image:: myndir/kafli07/notkunalogmalumN.png
   :width: 100%
.. |image1| image:: myndir/kafli07/togkrafturibandi.png
   :width: 100%
.. |image2| image:: myndir/kafli07/togkrafturmargirvagnar.png
   :width: 100%
.. |image3| image:: myndir/kafli07/madurtogarkassa.png
   :width: 100%
.. |image4| image:: myndir/kafli07/kassiskaplan.png
   :width: 100%
.. |image5| image:: myndir/kafli07/kassiskanidur.png
   :width: 100%
.. |image6| image:: myndir/kafli07/billihring.png
   :width: 5in
.. |image7| image:: myndir/kafli07/massaryfirtrissu.png
   :width: 100%
.. |image8| image:: myndir/kafli07/urklippa.png
   :width: 100%
.. |image9| image:: myndir/kafli07/massi2T.png
   :width: 22.0%
.. |image10| image:: myndir/kafli07/maskaplani.png
   :width: 1in
.. |image11| image:: myndir/kafli07/ytta2kassa.png
   :width: 2.5in
.. |image12| image:: myndir/kafli07/trissaskaplan.png
   :width: 2.5in
.. |image13| image:: myndir/kafli07/23bordtrissa.png
   :width: 2.5in
.. |image14| image:: myndir/kafli07/trissa.png
   :width: 22.0%
.. |image15| image:: myndir/kafli07/205trissa.png
   :width: 5in
